ߞߡߊ߬ߙߊ߫ ߟߊ߰ߦߌ߬
ߝߘߊ߬ߝߌ߲߬ߘߋ߲
ߞߊ߲߬ߝߐ
ߛߎ߬ߞߎ
ߞߊߕߙߍ߬ ߒ ߣߊ ߡߊ߬
ߝߘߊ߬ߝߌ߲߬ ߡߛߏ ߸ ߝߘߊ߬ߝߌ߲߬ߠߊ߫ ߡߏ߬ߛߏ
ߊ߯ ߒ ߣߊ߫ ߹ ߒ ߧߋ߫ ߒ ߡߙߌ߫ ߟߴߌ ߡߊ߬...
ߊ߯ ߘߊ߰ߡߊ߲߫ ߸ ߊ߯ ߒ ߣߊ߫ ߹
ߌߟߋ ߡߍ߲ ߞߊ߬ ߒ ߓߊ߲߬ߓߊ߫ ߸ ߌߟߋ ߡߍ߲ ߞߊ߬ ߒ ߠߊߡߌ߲߬ ߌ ߛߌ߲ ߠߊ߫.
ߌߟߋ ߡߍ߲ ߞߊ߬ ߒ ߠߊߕߍ߰ߕߍ߰،
ߌߟߋ ߡߍ߲ ߝߟߐ߫ ߞߊ߬ ߒ ߢߊ ߟߊߞߊ߬ ߘߎ߰ߞߟߏ ߞߓߊߣߊ߲ߞߏ ߟߎ߫ ߡߊ߬ ߸ ߒ ߧߋ߫ ߒ ߡߙߌ߫ ߟߴߌ ߡߊ߬...
ߛߣߍ߬ ߘߐ߬ ߕߊ߰ ߡߛߏ، ߞߐ߬ ߘߐ߬ ߕߊ߰ ߡߛߏ،
ߓߊ߫ ߓߟߋߓߟߋ ߡߏ߬ߛߏ،
ߊ߯ ߒ ߣߊ߫، ߒ ߧߋ߫ ߒ ߡߙߌ߫ ߟߴߌߟߋ ߟߋ߬ ߡߊ߬...
ߊ߯ ߹ ߌߟߋ ߘߊ߰ߡߊ߲ ߸ ߊ߯ ߒ ߣߊ߫
ߌߟߋ ߡߍ߲ ߕߘߍ߬ ߒ ߢߊߖߌ ߟߊߕߍ߬ߙߍ߲߬ߘߍ߬ ߟߊ߫
ߌߟߋ ߡߍ߲ ߕߘߍ߬ ߒ ߖߛߎ߬ߞߎ߲ ߠߊߛߍߥߊ߫ ߟߊ߫
ߒ ߠߊ߫ ߣߊߡߙߊ ߟߎ߬ ߞߎ߲߫ ߘߴߌߟߋ ߡߍ߲ ߘߐ߫߸
ߊ߬ ߟߐ߯ ߦߋ߫ ߒ ߠߊ߫ ߒ ߧߋ߫ ߞߴߌ ߞߍ߬ߙߍߝߍ߬
ߞߊ߬ ߛߊ߬ߦߌ߲߬ ߘߋ߲ߣߍ߲ߦߊ ߘߐ߫ ߌ ߞߍ߬ߙߍߝߍ߬...
ߌߟߋ ߡߛߏ߬ ߓߘߍ ߸ ߡߏ߬ߛߏ ߡߎ߬ߢߎ߲߬ߣߍ߲
ߊ߯ ߒ ߣߊ߫ ߸ ߒ ߧߋ߫ ߒ ߡߙߌ߫ ߟߴߌ ߡߊ߬.
ߊ߯ ߘߊ߰ߡߊ߲، ߘߊ߰ߡߊ߲ ߡߍ߲ ߦߋ߫ ߓߐ߫ ߟߊ߫ ߣߎ߲߰ߠߞߊ ߟߎ߬ ߟߊ߫ ߞߐߙߍߓߊ ߘߐ߫،
ߒ ߡߙߌߦߊ ߦߴߌߟߋ ߟߋ߬ ߘߐ߫ ߞߘߊߎ߫߸
ߌ ߝߣߊ߫ ߕߊ ߦߋ߫ ߒ ߝߍ߬ ߦߌߟߊ ߓߍ߯.
ߊ߯ ߘߊ߰ߡߊ߲ ߸ ߒ ߣߊ߫ ߓߘߍ،
ߊ߬ ߞߊ߫ ߘߌ߫ ߒ ߢߍ߫ ߒ ߧߋ߫ ߞߴߌ ߕߍ߰ߟߊ ߘߐ߫ ߸
ߞߊ߬ ߞߍ߫ ߘߋ߲ߣߍ߲ ߘߌ߫ ߌ ߞߍ߬ߙߍߝߍ߬...
ߝߘߊ߬ߝߌ߲߬ ߡߛߏ ߸ ߝߘߊ߬ߝߌ߲߬ߠߊ߫ ߡߏ߬ߛߏ
ߊ߯ ߒ ߣߊ߫ ߸
ߌ ߞߊ߬ ߞߏ-ߏ-ߞߏ߫ ߞߍ߫ ߒ ߧߋ߫ ߸ ߌ ߓߊߙߌߞߊ߫߹
ߌ ߥߟߏߘߋ߲ ߡߍ߲ ߦߙߐ߫ ߞߊ߫ ߖߊ߲߬ ߌ ߟߊ߫ ߸ ߡߍ߲ ߞߊ߫ ߛߎ߬ߘߎ߲߬ ߌ ߟߊ߫ ߝߣߊ߫ ߜߐߞߎ߫.
ߊ߯ ߒ ߣߊ߫ ߸ ߒ ߧߋ߫ ߒ ߡߙߌ߫ ߟߴߌ ߡߊ߬.
ߛߌ߰ߘߊ ߁
ߒ ߘߋ߲ߣߍ߲ ߠߋ߬ ߕߘߍ߬ ߒ ߕߏߟߏ߲߫ ߠߊ߫ ߒ ߝߊ߬ ߟߊ߫ ߕߌߓߏ߲ ߞߍ߬ߙߍߝߍ߬.
ߒ ߛߊ߲߭ ߖߋ߬ߟߌ߫ ߟߋ߬ ߕߘߍ߬ ߕߎ߬ߡߊ ߏ߬ ߟߊ߫؟
ߏ߬ ߢߊߘߐߜߍ߫ ߖߐ߲ߖߐ߲߫ ߕߍ߫ ߒ ߞߣߐ߫.
ߒ ߕߘߍ߬ ߝߎߣߎ߲ߞߋ߫ ߢߊ߲߯ߕߊ߲ߣߍ߲ ߠߋ߬ ߘߌ߫ ߝߟߐ߫: ߛߊ߲߬ ߟߏ߯ߟߎ߫ ߥߟߊ߫ ߥߐ߯ߙߐ߫ ߕߎ߬ߡߊ߬ߘߐ߫.
ߒ ߣߊ ߕߘߍ߬ ߒ ߝߊ߬ ߘߊߝߍ߬ ߕߏ߲߬ߜߏ ߟߊ߫.
ߒ ߕߟߏ߫ ߕߘߍ߬ ߊ߬ߟߎ߬ ߞߎߡߊߞߊ߲ ߠߊ߫ ߖߌ߰ߡߊ߬ߝߊ ߣߌ߫ ߡߊ߬ߝߊ ߘߐ߫߸ ߊ߬ ߣߌ߫ ߝߊ߲ߕߏ߲ߜߏ ߝߙߋ߬ߢߐ߲߮ ߠߎ߬ ߕߊ ߣߌ߫ ߞߎߙߊ߲߫ ߜߊߛߌ߫ ߞߊ߲߫ ߓߊ߬ߛߊ߲߬ߣߍ߲߫ ߢߐ߲߰ ߘߐ߫ ߡߊ߲߬ߞߊ߲ ߠߎ߬ ߟߊ߫.
ߘߊ߬ߡߊ߲߬ߛߊ߫߸ ߒ ߞߊ߬ ߕߏߟߏ߲ ߠߊߟߐ߬ ߞߊ߬ ߒ ߤߊ߲ߞߟߌ ߡߎ߰ߡߍ ߕߏ߫ ߛߊ߭ ߘߏ߫ ߘߐ߫ ߓߏ߲ ߠߊߡߌߣߌ߲ ߘߐ߫، ߊ߬ ߞߍߣߍ߲߫ ߒ ߢߣߊ߫ ߦߏ߫ ߛߊ߭ ߏ߬ ߕߘߍ߬ ߊ߬ ߡߊߕߊ߯ߡߊ߫ ߟߋ߬ ߟߊ߫ ߓߏ߲ ߠߊߡߌߣߌ߲ ߘߐ߫؛
ߒ ߞߊ߬ ߒ ߡߊߘߏ߲߬ ߊ߬ ߟߊ߫ ߌߞߘߐ߫.
ߒ ߞߊ߬ ߞߙߊ߬ߕߊ߬ ߞߌ߬ߛߍ߬ ߞߋߟߋ߲߫ ߕߐ߬ߡߐ߲߬ ߞߏߞߏ ߞߣߐ߫-ߞߟߏ߬ߡߊ߲ ߕߘߍ߬ ߓߐ߫ ߟߊ߫ ߟߋ߬ ߊ߲ ߠߊ߫ ߞߙߊ߬ߕߊ߬ ߛߊ߲ߛߊ߲߫ ߛߘߌ߬ߣߍ߲ ߠߊ߫ ߞߊ߬ ߓߎ߬ߘߎ߲߬ ߘߎ߱ ߡߊ߬ ߛߐ߲߬߸ ߏ߬ ߟߋ߬ ߞߍߣߍ߲߫ ߕߘߍ߬ ߞߏߞߏ ߘߌ߫ ߞߵߊ߲ ߠߊ߫ ߟߎ ߟߊߡߌߣߌ߲߫- ߛߌߛߍ߲߬ ߸ ߒ ߞߊ߬ ߞߟߏ߬ߡߊ߲߬ߣߍ߲ ߏ߬ ߓߌ߬ߟߊ߫ ߊ߬ߟߋ߫ ߡߟߏ߬ߞߏ߬ߡߟߊߞߊ ߘߊ ߘߐ߫.
ߛߊ߭ ߝߣߊ߫ ߡߴߊ߬ ߢߡߊߘߏ߲߬: ߕߏߟߏ߲ ߦߴߌߘߐ߫ ߞߊ߬ ߘߌߦߊ߫ ߊ߬ ߢߍ߫؛ ߊ߬ ߦߋ߫ ߞߟߏ߬ߡߊ߬ߣߍ߲ ߞߊ߲߬ ߞߵߊ߬ ߟߊߞߎ߬ߣߎ߲߬ ߘߏߣߍ߲ߘߏߣߍ߲߫߸ߊ߬ ߕߘߍ߬ ߊ߬ ߟߊߞߎ߬ߣߎ߲ ߞߊ߲߬ ߞߌߚߌ߫ ߦߏ߫ ߝߟߍߛߓߏ ߟߋ߬ ߸ ߞߵߊ߬ ߞߍ߫ ߒ ߢߣߊ߫ ߦߏ߫ ߊ߬ ߢߊߞߌߛߍ߫ ߦߋ߫ ߡߣߍߡߣߍ߫ ߟߊ߫ ߘߊ߰ߡߎ߲ ߓߟߏ߫ ߸ ߊ߬ ߞߎ߲߭ ߦߴߌߘߐ߫ ߞߵߌ ߡߊߘߏ߲߬ ߒ ߓߟߏ ߟߊ߫ ߛߐߟߍߡߐߟߍ߫.
ߥߊ߯ߕߌߣߍ߲ ߘߏ߫ ߛߋ ߸ ߝߊߦߌߘߊ߫ ߞߟߏ߬ߡߊ߲߬ߣߍ߲ ߓߊ߲߫ ߘߊ߫ ߟߊߞߎ߬ߣߎ߲߬ ߠߴߊ߬ ߓߟߏ߫ ߸ ߞߊ߬ ߒ ߓߟߏߞߏ߬ߋ߬ߣߍ߲ ߣߌ߫ ߛߊ߭ ߘߊ ߛߎ߬ߘߎ߲߬ߧߊ߬ ߝߎߍ߲߫߹
ߒ ߞߊ߬ ߒ ߦߟߍ߫ ߸ ߛߌߟߊ߲߫ ߛߌ߫ ߕߘߍ߬ ߕߍ߫ ߒ ߖߎ߬ߛߎ ߟߊ߫߸ ߣߴߊ߬ ߕߘߍ߬ ߡߊ߫ ߓߍ߲߬ ߒ ߝߊ߬ ߟߊ߫ ߓߊ߯ߙߊ߫ ߡߞߊߙߊ߲ߘߋ߲ ߘߡߊ߬ߣߌ߲߬ ߓߐ ߡߊ߬ ߕߏ߲߬ߜߏ ߟߊ߫ ߸ ߊ߬ ߕߐ߭ ߕߏ߫ ߘߊ߫ ߛߌߣߍߣߍ߲߫ ߛߊ߭ ߦߋ߫ ߒ ߗߌ߲߫ ߒ ߓߟߏߞߏ߬ߋ߬ߣߍ߲ ߠߊ߫.
ߓߊ߯ߙߊ߫ ߡߞߊߙߊ߲ߘߋ߲ߗߍ ߞߵߊ߬ ߓߟߏ ߞߊߘߌ߫ ߒ ߝߊ߬ ߡߊ߬߸ߒ ߞߵߊ߬ ߦߋ߫ ߟߋ߬ ߌߞߘߐ߫ ߒ ߓߘߊ߫ ߞߘߐߕߊ߬ ߞߊ߬ ߒ ߛߋ߲߭ ߓߐ߫ ߘߎ߱ ߟߊ߫: ߒ ߛߋߣߍ߲ ߠߋ߬ ߒ ߝߊ߬ ߕߋߙߌߗߍ ߘߏ߫ ߞߐ߲߬ߞߐ߲߬ ߘߐ߫ ߏ߬ ߘߌ߫߹
ߡߊ߲߬ߞߊ߲߬ߓߊ ߟߋ߬ ߕߘߍ߬ ߒ ߠߊߡߌߣߌ߲ ߘߐ߫؛ ߒ ߣߊ ߖߍ߬ߘߍ ߖߊߡߊ߲߫ ߘߊ߫ ߒ ߡߊ߬ ߝߋ߲ߛߋ߲߫߸ ߞߊ߬ ߕߍ߮ ߢߊ߫ ߘߊ߲ߘߐ߫ ߓߐ߫ ߒ ߘߐ߫.
ߒ ߞߊ߬ ߞߊ߬ߛߌ ߘߊߡߌ߬ߣߊ߬ ߸ ߒ ߡߛߌ߬ߡߛߌ߬ ߘߊ߫ ߞߎߙߋ ߣߌ߫ ߡߊ߲߬ߞߊ߲ ߠߎ߫ ߟߋ߬ ߓߟߏ߫ ߞߊ߬ ߕߊ߬ߡߌ߲߬ ߒ ߜߊ߬ߛߌ ߞߊ߲߬.
ߥߊ߯ߕߌߣߍ߲߫ ߛߋ ߸ ߒ ߓߊ߲ ߒ ߡߊߞߎ߲߬ ߠߊ߫ ߸ ߡߊ߲߬ߞߊ߲ ߓߍ߯ ߘߊߓߌ߬ߟߊ ߞߐ ߘߐ߫ ߒ ߕߐ߬ߙߐߝߍ߬ ߸ ߒ ߞߊ߬ ߒ ߣߊ ߞߊ߲߫ ߡߍ߲߫ ߒ ߡߊ߬ ߞߏ߫ ߒ ߞߊߣߊ߬ ߕߏߟߏ߲߫ ߛߎ߯ ߏ߬ ߢߐ߲߰ ߞߍ߫ ߡߎ߰ߡߍ߫߸ߤߊߟߌ߬ ߒ ߠߊ߫ ߕߏߟߏ߲ ߡߊ߲߬ߕߙߐ ߡߊ߫ ߟߊ߲ߞߣߍߡߊ߫ ߒ ߢߣߊ߫ ߓߊߞߍ߫ ߸ ߒ ߞߊ߬ ߟߊ߬ߤߘߌ ߕߵߊ߬ ߦߋ߫ ߞߏ߫ ߒ ߕߴߊ߬ ߢߐ߲߰ ߞߍ߫.
ߒ ߝߊ߬ ߟߊ߫ ߕߌߓߏ߲ ߕߍ߬ߘߍ߫ ߕߏ߲߬ߜߏ ߟߋ߬ ߞߍ߬ߙߍߝߍ߬، ߛߡߍߘߍ ߡߍ߲ ߦߴߊ߬ ߟߊߡߌߣߌ߲ ߘߐ߫ ߸ ߒ ߕߘߍ߬ ߒ ߢߣߊߕߍ߰ ߟߊ߫ ߏ߬ ߞߘߐ߫ ߛߐ߲߬.
ߒ ߝߊ߬ ߘߎ߲߬ߘߎ߬ߡߊ߬ ߛߌߓߏ߲ ߠߋ߬ ߕߘߍ߬.
ߊ߬ ߘߐߞߍߣߍ߲߫ ߕߘߍ߬ ߕߏ߬ߝߊ߬ߘߋ߲ ߠߎ߬ ߣߌ߫ ߓߐ߱ ߓߙߏ߬ߣߍ߲ ߠߋ߬ ߟߊ߫. ߦߏ߫ ߊ߲ ߠߊ߫ ߓߏ߲ ߓߍ߯ ߢߊ ߡߍ߲ ߸ ߊ߬ ߟߊߕߌ߲ߕߊ߲ߣߍ߲ ߠߋ߬ ߸ ߞߊ߬ ߞߎ߲߬ߠߊ߬ߦߋ߬ߙߋ߲߬ ߕߌߝߊ ߘߏ߫ ߛߌ߰ ߊ߬ ߞߎ߲߬ߠߊ߫.
ߡߐ߰ ߦߋ߫ ߘߏ߲߬ ߠߴߊ߬ ߞߣߐ߫ ߞߏ߲߫ ߕߎ߲ߞߎ߲ߓߍ߲ߡߊ ߟߋ߬ ߝߍ߬.
ߓߏ߲߫ ߞߣߐߟߊ ߘߓߌ߬ ߦߟߍߦߟߍ ߡߊߛߍ߬ߟߍ߲߬ߓߍ߬ߣߍ߲߫ ߕߘߍ߬ ߝߢߐߘߊ ߞߣߍߢߊ ߟߋ߬ ߟߊ߫.
ߞߌߣߌ߲ ߝߍ߬، ߓߟߌ ߟߋ߬ ߟߊߘߊ߲ߣߍ߲߫ ߕߘߍ߬ ߓߐ߱ ߓߙߏ߬ߣߍ߲ ߘߐ߫ ߦߏ߫ ߕߏ߬ߝߊ߬ߘߋ߲ ߸ ߣߊ߲߬ߞߊ߲߬ ߘߓߍߣߍ߲ ߘߏ߫ ߝߍ߲߬ߛߍ߲߬ߣߍ߲߫ ߊ߬ ߞߊ߲߬ ߊ߬ ߣߌ߫ ߞߎ߲߬ߞߘߐ߬ߘߏ߲߬ߠߊ߲ ߠߝߊߣߍ߲ ߓߊ߲߬ߘߊ߲߬ߝߟߎߝߟߎ ߟߊ߫.
ߓߏ߲ ߖߎ߬ߕߏ߲ ߘߐ߫߸ ߝߢߐߘߊ ߞߘߐ߫ ߕߋߙߎ߫߸ߞߣߍߦߊ ߞߊ߫ ߓߏ߲߬ ߕߘߍ߬ ߦߙߐ ߡߍ߲߸ߓߊ߯ߙߊ߫ ߡߎߙߊ߲߫ ߞߊ߲ߞߌߙߊ ߟߎ߫ ߛߌ߰ߣߍ߲߫ ߕߘߍ߬ ߦߋ߲߬.
ߣߎߡߊ߲ ߝߍ߬߸ ߦߙߌ߬ߞߌ߬ߓߊ ߣߌ߫ ߛߊߟߌ߫ ߜߟߏ ߟߎ߬.
ߓߟߌ ߞߎ߲߬ߞߘߐ߬ߟߊ ߛߊ߲ߝߍ߬، ߘߊ߰ ߛߌߦߊߡߊ߲߫ ߘߎ߲ߣߍ߲߫ ߕߘߍ߬ ߦߋ߲߬߸ ߏ߬ ߓߍ߯ ߝߊߣߍ߲߫ ߕߘߍ߬ ߝߍߘߍ߲ߝߋ߲߫ ߥߟߏߒߘߐ ߣߴߊ߬ ߝߊ߬ߘߊ ߟߎ߫ ߟߋ߬ ߟߊ߫߸ ߡߍ߲ ߦߋ߫ ߒ ߝߊ߬ ߞߣߐ߬ߜߍ߲߬ ߠߊ߫ ߞߵߊ߬ ߟߊߞߊ߲ߘߊ߫ ߛߌ߬ߣߐ߰ ߕߎߡߊ.
ߘߊ߱ ߏ߬ ߟߎ߬ ߓߍ߯ ߘߊߕߎ߲߯ߠߊ߲ ߕߘߍ߬ ߣߍ߰ߝߟߊߝߟߊ ߟߋ߬ ߘߐ߫߸ ߞߊ߬ ߞߏ߬ߙߏ߲߬ ߞߌߛߍ ߗߋ߲߱ ߛߙߊ߬ߓߊ߬ߖߟߎ߬ߡߊ ߞߍ߫ ߞߵߊ߬ ߟߊߡߌߣߌ߲߫ ߞߘߍߜߍ߫؛ ߊ߬ ߟߐ߲߫ ߘߴߊ߲ ߓߟߏ߫ ߖߏߣߊ߫ ߸ߞߴߏ߬ ߟߎ߬ ߢߐ߲߰ ߝߋ߲߫ ߡߐ߬ߟߐ߲߬ߡߊ ߕߘߍ߬ ߕߍ߫ ߓߏ߲ ߠߊ߫؛ ߓߊߏ߬، ߘߊ߱ ߏ߬ ߟߎ߬ ߝߊߣߍ߲߫ ߕߘߍ߬ ߖߓߐ߫ ߟߎ߫ ߟߋ߬ ߟߊ߫ ߸ ߡߍ߲ ߠߎ߬ ߘߌ߫ ߡߐ߱ ߟߊߞߊ߲ߘߊ߫ ߥߐ߬ߞߎ߬ߟߐ߬ ߖߎ߮ ߟߎ߫ ߡߊ߬؛ ߣߴߌ ߞߊ߬ ߘߊ߰ߘߐ߬ߖߌ ߏ߬ ߘߏߣߍ߲ ߛߎ߬ߛߊ߬ ߌ ߝߊ߬ߘߌ ߡߊ߬ ߸ ߊ߬ ߘߴߌ ߕߊ߲߬ߞߊ߬ ߘߓߊ߬ߙߌ߬ ߖߎ߮ ߟߎ߫ ߡߊ߬. ߛߎߦߊ߫ ߛߌ߫ ߕߍ߫ ߛߴߌ ߟߊ߫.
ߒ ߝߊ߬ ߕߘߍ߬ ߓߊ߯ ߞߍ߫ ߊ߬ ߟߊ߫ ߟߊ߫ ߞߏߕߊ߲߫߸ ߊ߬ ߘߌ߫ ߘߏ߫ ߡߎ߲߬ ߊ߬ ߝߊ߬ߘߌ ߡߊ߬ ߸ ߞߊ߬ ߘߏ߫ ߛߏ߬ߙߌ߫ ߘߊ߰ ߣߌ߫ ߘߊ߰ ߞߣߐ߫؛ ߓߊ ߘߊ߰ߘߐ߬ߖߌ ߣߌ߫ ߓߊߛߌ ߏ߬ ߓߍ߯ ߣߴߊ߬ ߕߊ ߞߍߞߏߦߊ ߟߋ߬؛ ߊ߬ ߞߍߞߏߦߊ߫ ߖߐ߲ߖߐ߲ ߦߋ߫ ߡߎ߲߬ ߘߌ߬؟ ߒ ߟߐ߲ߕߊ߫ ߕߴߏ߬ ߘߐ߫ ߞߊ߬ߡߊߛߐ߬ߘߐ߲߬ ߒ ߡߊߕߊ߯ ߘߊ߫ ߒ ߝߊ߬ ߟߊ߫ ߖߏߣߊ߫.
ߒ ߟߐ߲ߕߊ߫ ߕߴߏ߬ ߘߐ߫ ߞߊ߬ߡߊߛߐ߬ߘߐ߲߬ ߒ ߡߊߕߊ߯ ߘߊ߫ ߒ ߝߊ߬ ߟߊ߫ ߖߏߣߊ߫.
ߒ ߕߘߍ߬ ߒ ߕߏߟߏ߲߫ ߠߊ߫ ߛߡߍߘߍ ߡߍ߲ ߞߘߐ߫߸ ߒ ߧߋ߫ ߕߏ߲߬ߜߏ ߦߋ߫ ߟߊ߫ ߞߊ߬ ߒ ߕߏ߫ ߦߋ߲߬، ߕߏ߲߬ߜߏ߬ߟߊ߬ߡߐ߮ ߟߎ߬ ߝߣߊ߫ ߢߊ߯ ߒ ߠߊ߫.
ߕߏ߲߬ߜߏ ߏ߬ ߟߋ߬ ߕߘߍ߬ ߊ߲ ߠߊ߫ ߟߎ ߓߏ߲߫ ߓߟߋߓߟߋ ߘߌ߫.
ߒ ߝߊ߬ ߕߘߍ߬ ߞߍ߫ ߟߊ߫ ߦߋ߲߬ ߠߋ߬ ߥߊ߯ߕߌ߫ ߛߌߦߊߡߊ߲߫ ߞߊ߬ ߓߊ߯ߙߊ ߞߎ߲߬ߠߊߛߌ߰؛ ߊ߬ߟߋ ߖߍ߬ߘߍ ߟߋ߬ ߕߘߍ߬ ߡߍ߲߬ߛߍ߬ ߞߎ߲ߓߊ ߟߎ߫ ߜߊ߬ߛߌ߬ ߟߊ߫ ߥߟߊ߫ ߞߊ߬ ߕߙߏ߬ߞߏ߬ߟߞߊ߬ ߢߊߞߍߣߍ߲ ߠߎ߬ ߘߐߓߍ߲߬؛ ߊ߬ ߕߘߍ߬ ߊ߬ ߕߋߙߌ ߣߴߊ߬ ߝߙߋ߬ߢߐ߲߮ ߠߎ߬ ߟߊߞߢߐ߬ߡߊ߬ ߟߊ߫ ߦߋ߲߬ ߠߋ߬. ߏ߬ ߟߋ߬ ߕߘߍ߬ ߊ߬ ߞߍ߫ ߟߊ߫ ߸ ߡߊ߲߬ߞߊ߲߬ߓߊ ߦߋ߫ ߓߐ߫ ߟߊ߫ ߕߏ߲߬ߜߏ ߣߌ߲߬ ߠߊ߫ ߛߐ߲߬߸ ߞߊ߬ ߕߊ߬ ߛߐ߰ߡߊ ߤߊ߲߯ ߛߎ.
ߡߐ߰-ߐ-ߡߐ߰ ߓߊ߯ ߞߍ߫ ߘߏ߲߬ ߠߊ߫ ߒ߬ ߠߊ߫ ߟߎ ߡߊ߬ ߥߟߊ߫ ߌ ߓߊ߯ ߞߍ߫ ߓߐ߫ ߟߊ߫ ߸ߝߏ߫ ߌ ߦߋ߫ ߕߏ߲߬ߜߏ ߟߋ߬ ߘߐߛߊ߲߬؛ ߏ߬ ߕߊ߯-ߣߌ-ߛߊߦߌ߲߫ ߓߟߏߕߍ߰ߓߊߟߌ ߞߐߝߍ߬߸ ߡߐ߰ ߛߌ߫ ߞߙߐߕߐߣߍ߲߫ ߕߍ߫ ߊ߬ ߜߋ߲߬ ߘߐ߫؛ ߓߊߏ߬، ߓߍ߯ ߕߘߍ߬ ߊ߬ ߕߊ߫ ߝߐ߫ ߟߊ߫ ߸ ߞߵߌ ߛߋ߲߬ߠߊ߬ߛߎߡߦߊ߫ ߸ ߞߊ߬ ߝߊ߲ߕߏ߲ߜߏ ߓߊ߯ߙߊ ߦߋ߫ ߊ߬ ߢߊߞߌߛߍ ߟߊ߫.
ߕߎ߬ߡߊ ߞߋ߬ߟߋ߲߬ߞߋߟߋ߲ ߛߐ߲߬߸ ߕߊ߫ ߦߋߟߋ߲ ߞߎ߲ߝߊ߲ ߡߊ߬ ߸ ߒ ߕߘߍ߬ ߒ ߡߊߘߏ߲߬ ߠߊ߫ ߦߋ߲߬ ߠߊ߫؛ ߒ߬ߞߊ߬، ߒ ߘߏ߲߭ ߕߘߍ߬ ߞߊ߫ ߘߐ߯ ߦߋ߲߬ ߝߋߝߋ߫ ߞߊ߬ߡߊߛߐ߬ߘߐ߲߬ ߓߍ߯ ߕߘߍ߬ ߒ ߡߊߛߌߟߊ߲߫ ߠߊ߫؛ ߏ߬ ߟߋ߬ ߞߏߛߐ߲߬، ߣߴߊ߬ߟߎ߬ ߦߴߊ߬ ߝߍ߬ ߞߊ߬ ߒ ߡߌ߬ߣߊ߬ ߌߞߘߐ߫ ߸ ߒ ߘߌ߫ ߒ ߓߏ߬ߙߌ߬ ߓߘߌߓߘߌ߫.
ߒ ߠߊ߫ ߘߌ߲߬ߞߌ߬ߙߊ ߕߎ߲߬ ߕߍ߫ ߦߋ߲߬ ߘߌ߫ ߝߟߐ߫؛ ߝߏ߫ ߞߐߟߊ߫ ߞߛߐߞߛߐ߫ ߣߌ߫ ߒ ߞߊ߬ ߒ ߛߏ߲߬ߛߏߘߌ߲߫ ߘߊߡߌ߬ߣߊ߫ ߕߏ߲߬ߜߏ ߟߊ߫ ߞߊ߬ ߝߊ߲ ߕߊ߫ ߦߋߟߋ߲ ߡߍߣߍ߲ߕߐߟߊ ߡߊߝߟߍ߫.
ߥߊ߯ߕߌ ߏ߬ ߟߊ߫ ߸ ߒ ߠߊ߫ ߘߌ߲߬ߞߌ߬ߙߊ ߕߘߍ߬ ߦߙߐ ߢߌ߲߬ ߠߎ߫ ߟߋ߬ ߘߌ߫: ߛߡߍߘߍ ߡߍ߲ ߞߍߣߍ߲߫ ߕߘߍ߬ ߞߊ߬ ߒ ߝߊ߬ ߛߌ߬ߓߏ߲ ߠߊߡߌߣߌ߲߫ ߞߘߍߜߍ߫، ߒ ߣߊ ߟߊ߫ ߓߏ߲، ߊ߬ ߣߌ߫ ߟߋ߬ߡߎ߬ߣߎ߲߬ߖߎ ߡߍ߲ ߕߘߎߣߍ߲߫ ߊ߲ ߠߊ߫ ߟߎ ߕߍߡߊ߬.
ߊ߲ ߕߘߍ߬ ߓߊ߯ ߕߏ߲߬ߜߏ ߘߐߛߊ߲߬ ߌߞߘߐ߫߸ ߞߊ߬ ߓߐ߫ ߟߎߞߣߐߡߊ߫ ߘߊ ߝߍ߬߸ ߌ ߘߌ߫ ߟߋ߬ߡߎ߬ߣߎ߲߬ߖߎ ߟߊߕߌ߲߮ ߦߋ߫.
ߣߌ߫ ߒ ߞߵߊ߬ߟߋ߬ ߦߙߌ ߛߎߡߊ߲߫ ߕߎߞߘߐ߫ ߦߙߌ߫ ߔߏ߲ߞߌ߲ ߠߎ߫ ߡߊ߬ ߸ ߊ߬ ߡߊ߲߫ ߖߊ߲߬ ߓߊߞߍ߫. ߓߊ߬ߙߌ߬ ߊ߬ ߝߌߘߊߓߟߎ߫ ߜߝߐ߬ߣߍ߲ ߦߋ߫ ߘߎߟߋ߲ ߡߍ߲ ߘߌ߫ ߟߊ߫ ߸ ߏ߬ ߕߘߍ߬ ߥߎߦߋ߲ ߜߍ߲߫ ߠߊ߫ ߟߋ߬ ߞߘߎ߫.
ߣߴߊ߬ ߞߵߌ ߝߎߙߋ߫ ߸ ߊ߬ ߞߛߊ߫ ߜߍߟߍ߲ ߘߌ߫ ߞߍ߫ ߞߊ߬ ߟߎ ߝߊ߫ ߞߐ߲߫.
ߣߴߊ߬ ߘߏ߲߬ ߞߵߌ ߘߋ߲߫ ߸ ߊ߲ ߖߊ߯ߙߋߣߍ߲߫ ߠߋ߬ ߞߊ߬ ߦߙߌߘߋ߲ ߠߎ߬ ߡߊߝߟߍ߫ ߘߐߙߐ߲߫: ߊ߲ ߞߊ߫ ߞߊ߫ ߞߵߊ߲ ߛߓߊߙߌ߫ ߟߋ߬ ߞߊ߬ ߦߙߌߘߋ߲ ߠߎ߫ ߡߐ߭ ߘߐߞߐ߬ߣߐ߲߬.
ߌߞߏߡߌ߲߬ ߒ ߝߊ߬ ߟߋ߬ ߟߎߕߌ߮ ߘߌ߫ -ߞߐߙߍ߫ ߓߟߋߓߟߋ ߕߌ߱ ߞߊ߬ߣߌ߲߬ -ߊ߬ ߣߌ߫ ߟߎ ߞߎ߲߬ߠߊ߬ߛߌ߰ߓߊ߮ ߞߊ߬ߣߌ߲߬߸ ߊ߬ ߘߌ߫ ߊ߬ߟߎ߬ ߞߊߘߌ ߖߡߊ߬ߙߌ ߘߌ߫.
ߗߍ߭ ߡߍ߲ ߠߎ߫ ߦߋ߫ ߦߙߌߘߋ߲ ߠߎ߬ ߞߊߘߌ߫ ߟߊ߫ ߸ ߊ߬ߟߎ߫ ߕߍ߬ߘߍ߫ ߛߊ߬ߦߌ ߟߎ߫ ߘߐ߰ߣߍ߲߬ߘߐ߰ߣߍ߲߬ ߘߏ߲ ߠߊ߫ ߟߋ߬ ߒ ߝߊ߬ ߓߟߏ߫߸ ߏ߬ ߝߣߊ߫ ߘߴߊ߬ߟߎ߬ ߘߐߕߟߊ߫ ߟߎߡߊߡߐ߮ ߣߌ߫ ߛߌ߰ߢߐ߲߮ ߣߌ߫ ߝߙߋ߬ߢߐ߲߮ ߠߎ߬ ߕߍ߫؛ ߏ߬ ߓߍ߯ ߓߊ߲ ߸ ߊ߲ ߘߌ߫ ߛߋ߫ ߊ߲ ߣߌ߭ ߕߊ߬ ߟߊ߫ ߛߊ߬ߦߌ ߞߣߐ߫ ߜߎ߲߬ߘߎ ߘߐ߫.
ߛߐߟߌ ߣߐ߰ߡߊ߲߬ߓߊ ߟߋ߬ ߕߘߍ߬ ߒ ߝߊ߭ ߡߊ߬ ߊ߬ ߣߌ߫ ߘߊ߲߬ߠߊ߬ߕߊ߬ߡߌ߲߬ ߣߟߌ: ߡߐ߰ ߛߌ߫ ߕߘߍ߬ ߓߊ߯ ߞߍ߫ ߦߋ߲߬ ߸ ߊ߲ ߣߌ߫ ߏ߬ ߓߍ߯ ߘߌ߫ ߘߍ߬ ߊ߲ ߠߊ߫ ߛߎ߬ߡߊ߲ ߠߎ߬ ߟߊ߫߸ ߌߞߏߡߌ߲߬ ߒߠߋ ߓߟߏ߫ ߟߊ߫ ߛߎߡߊߡߊ߲߫ ߘߊߥߎ߲ߠߌ߲ ߠߊ߫ ߞߊ߬ ߕߊ߬ߡߌ߲߬ ߢߊߖߎ߮ ߟߎ߫ ߞߊ߲߬ ߸ ߒ ߝߓߊߟߌ ߘߌ߫ ߕߏ߫ ߣߌ߫ ߒ ߣߊ߫ ߡߊ߫ ߘߏ߫ ߓߐ߫ ߊ߬ ߟߊ߫ ߒ ߧߋ߫.
ߊ߬ ߕߘߍ߬ ߊ߬ ߝߐ߫ ߟߊ߫ ߒ ߧߋ߫ ߟߋ߬ ߞߏ߫: -ߌ ߛߌ߬ ߦߊ߲߬ ߞߊ߬ ߘߊߥߎ߲ߠߌ߲ ߞߍ߫، ߓߊߏ߬߸ߌ ߝߊ߬ ߤߊ߲ߞߟߌ߫ ߕߍ߫ ߦߋ߲߬.
ߊ߬ ߕߘߍ߬ ߕߍ߫ ߞߟߌߣߍ߲ ߏ߬ ߟߎ߬ ߦߋ߫ ߟߊ߫ ߢߊ߫ ߢߌߡߓߊ ߡߊ߬، ߊ߬ߟߎ߬ ߞߊ߫ ߛߌߦߊ߫ ߕߘߍ߬ ߊ߬ ߢߣߊ߫ ߞߏߖߎ߰، ߊ߬ߟߎ߬ ߞߙߐߕߐߣߍ߲ ߕߘߍ߬ ߊ߬ߟߎ߬ ߓߟߏ߫ ߓߌ߬ߟߊ߬ ߟߊ߫ ߊ߲ ߞߎ߲߬ ߘߊߥߎ߲ߠߌ߲ߝߍ ߘߐ߫.
ߒ ߝߊ߬ ߞߏ߬ߣߌ߲߫ ߠߊ߫ ߘߊߥߎ߲ߠߌ߲ ߕߘߍ߬ ߡߊ߲߫ ߛߌߦߊ߫ ߓߊߞߍ߫: ߊ߬ ߟߊ߫ ߞߏ ߟߎ߬ ߡߊߓߍ߲߬ߣߍ߲߫ ߠߋ߬ ߕߘߍ߬ ߝߎߍ߲߫߹
ߊ߲ ߡߊߞߍߣߍ߲߫ ߕߘߍ߬ ߣߍ߰ߛߌߟߊ ߟߋ߬ ߝߍ߬.
ߛߌ߬ߛߌ߬ߞߎߟߎ߲ ߠߎ߬ ߕߍ߬ߘߍ߫ ߊ߬ߟߎ߬ ߟߊߕߋߟߋ߲߫ ߠߴߊ߲ ߠߊ߫ ߞߙߊ߬ߕߊ߬ ߛߊ߲߬ߛߊ߲߬ ߘߓߍߣߍ߲ ߝߍ߬ߟߊ߬ ߜߐߞߎ ߟߋ߬ ߘߐ߫ ߛߐ߲߬، ߡߊ߬ߛߎ߬ߘߎ߲߬ߧߊ߬ ߞߏ߬ߖߎ߯ ߡߊ߬ ߸ ߕߊ߫ ߡߙߐߢߐ ߡߍ߲ ߠߎ߫ ߕߘߍ߬ ߓߋ߬ ߟߊ߫ ߞߎߟߎ߲ߞߎ߲ ߞߐ߫߸ߝߏ߫ ߏ߬ ߟߎ߬ ߕߘߍ߬ ߘߌ߫ ߕߊ ߓߌ߬ߟߊ߫ ߞߙߊ߬ߕߊ߬ ߛߊ߲ߛߊ߲ ߠߊ߫ ߕߎ߬ߡߊ ߘߏ߫ ߟߎ߫ ߟߊ߫؛ ߞߊߟߌߦߊ ߕߘߍ߬ ߞߍ߫ ߟߊ߫ ߟߋ߬ ߖߏߣߊ߫ ߸ ߞߊ߬ ߕߊ ߥߟߌ߬ߕߐ ߏ߬ ߟߊߛߊ߬߸ ߣߴߊ߲ ߕߴߊ߬ ߝߍ߬ ߊ߬ ߦߋ߫ ߦߙߐ ߓߍ߯ ߖߋ߬ߣߌ߲߬ ߞߎߙߍ߫.
ߟߊ߬ߛߏ߬ߓߌ߬ߟߌ ߏ߬ ߟߎ߫ ߕߘߍ߬ ߒ ߘߐߛߌߟߊ߲߫ ߠߊ߫ ߛߐ߲߬ ߸ ߞߊ߬ ߒ ߢߣߊߕߍ߰ ߝߣߊ߫ ߸ ߝߏ߫ ߒ ߘߌ߫ ߒ ߦߟߌߕߏ߫ ߛߌ߬ߛߌ߬ߞߎߟߎ߲ ߠߊ߫ ߖߌ߰ߣߌ߬ߦߟߍ ߘߐ߫؛ ߛߌ߬ߛߌ߬ߞߎߟߎ߲ ߘߏ߲߬ ߠߊ߫ ߕߊ߯ߣߌߛߊߦߌ߲ ߓߍ߯ ߘߍ߲ߣߍ߲߫ ߕߘߍ߬ ߓߊ ߟߊ߫ ߞߎߟߎ߲ߞߎߟߎ߲ ߠߋ߬ ߘߐ߫ ߥߊ߯ߕߌ ߏ߬ ߟߊ߫، ߞߎߟߎ߲ߞߎߟߎ߲ߠߌ߲ ߏ߬ ߕߘߍ߬ ߓߊ߯ ߓߟߏߕߍ߰ ߸ ߒ ߘߌ߫ ߕߎ߬ߡߊ߬ ߖߊ߲ ߞߍ߫ ߒ ߘߊ߰ߡߎ߲ ߠߊ߫ ߣߍ߰ߛߌߟߊ ߡߊߝߟߍ ߟߊ߫.
ߣߍ߰ߛߌߟߊ ߕߘߍ߬ ߡߣߍߡߣߍ߫ ߟߊ߫ ߦߋߟߋ߲ ߡߍ߲ ߠߊ߫ ߦߙߐߣߍ߲ ߏ߬ ߘߐ߫߸ ߝߏߦߌ߬ ߕߎ߲߬ ߕߴߏ߬ ߘߐߞߏߟߌ߲߫ ߠߊ߫.
ߊ߬ ߓߊ߯ ߞߟߊߦߊ߫ ߞߊ߬ߦߌ߯ ߛߎߓߊ߮ ߡߊ߬ ߸ ߣߍ߰ߛߌ߬ߟߊ߬ ߝߍ߬ ߞߓߊ߫ ߥߎߟߋ߲ ߏ߬ ߟߎ߫ ߜߊ߬ߣߍ߲߫ ߠߋ߬ ߥߏ߯ߞߏߞߏ߫؛ ߊ߬ ߟߊ߫ ߞߟߊߦߊ ߥߊ߬ߙߊ ߞߏߛߐ߲߬ ߸ ߕߟߎ ߡߍ߲ ߦߋ߫ ߛߊߙߌ߫ ߟߊ߫ ߞߎߟߎ߲ߞߎ߲ ߞߐ߫߸ߏ߬ ߕߘߍ߬ ߡߌ߲߬ ߠߊ߫ ߟߋ߬ ߜߛߍߛߍ߫ ߤߊߟߵ ߊ߬ ߣߐ߬ߣߍ߲߬ ߕߍ߫ ߕߏ߫ ߦߋ߲߬.
ߕߊߛߟߎ ߞߟߊߦߊ ߣߌ߲߬ ߥߟߊ߫ ߕߟߎ ߖߍ߬ߘߍ ߤߊߡߊ߲߫ ߕߟߎ߫ ߞߛߊ ߡߍ߲ ߦߋ߫ ߕߏ߫ ߟߊ߫ ߦߋ߲߬ ߸ ߏ߬ ߟߋ߬ ߕߘߍ߬ ߛߊ߭ ߟߎ߬ ߡߊߛߊ߬ߡߊ߲߬ ߠߊ߫ ߓߊ߬؟
ߒ ߡߴߏ߬ ߟߐ߲߫.
ߒ ߞߏ߬ߣߌ߲߬ ߕߘߍ߬ ߓߙߊ߬ ߟߊ߫ ߛߊ߭ ߟߎ߬ ߘߐ߫ ߛߐ߲߬߸ ߊ߬ߟߎ߬ ߦߴߊ߬ߟߎ߬ ߛߊߣߊ߲ߞߊ߫ ߟߊ߫ ߣߍ߰ߛߌߟߊ ߞߓߊ߫ ߥߙߐߛߐ߫ ߔߊߦߌߔߊߦߌ ߏ߬ ߞߊ߲߬ ߸ ߕߋ߬ߟߋ ߟߊ߫ ߖߋ߬ߣߌ߲߬ߠߌ߲ ߢߐ߲߰ ߞߐ߫ ߓߟߏ߫؛ ߛߊ߭ ߟߎ߬ ߕߘߍ߬ ߟߊߓߊ߲߫ ߠߊ߫ ߘߏ߲߭ ߠߋ߬ ߡߊ߬ ߊ߲ ߠߊ߫ ߟߎ ߡߊ߬ ߢߊ߫ ߡߊ߬ ߸ ߡߍ߲ ߕߍ߫ ߛߋ߫ ߡߊߕߊ߲߬ߞߊ߬ ߟߊ߫.
ߞߊ߬ߦߌ߯ ߛߊ߭ ߟߎ߬ ߟߊ߫ ߕߏߟߏ߲ߢߐ߯ߦߊ ߟߊߕߐ߲߫ ߘߊ߫ ߒ ߡߊ߬ ߸ ߒ ߓߊ߯ ߡߍ߲ ߠߊߕߌ߲߮ ߦߋ߫ ߌߞߘߐ߫ ߸ ߒ ߘߌ߫ ߒ ߓߏ߬ߙߌ߬ ߞߊ߬ ߕߊ߯ ߒ ߣߊ ߓߘߊ.
-ߛߊ߭ ߘߏ߫ ߦߋ߫ ߦߊ߲߬.
ߒ ߞߎߟߋ߫ ߘߊ߫.
- ߘߏ߫ ߜߘߍ߫ ߌߞߐ߫.
ߒ ߣߊ ߘߴߊ߬ ߞߊ߲ߓߐ߫.
ߊ߬ ߘߌߣߊ߬ ߊ߬ ߡߊߝߟߍ߫ ߡߎߣߎ߲߬ ߛߊ߭ ߛߎ߮ ߡߍ߲ ߓߊ߯ ߞߍ߫.
ߣߌ߫ ߛߊ߬ ߜߊ߲߯ߛߊ߲ ߠߋ߬ ߕߘߍ߬ ߸ ߦߏ߫ ߛߊ߭ ߓߍ߯ ߦߋ߫ ߢߊ ߡߍ߲ -ߓߊߏ߬ ߊ߬ߟߎ߬ ߓߐߣߍ߲߫ ߕߘߍ߬ ߢߐ߲߮ ߡߊ߬߹
-ߊ߬ ߘߴߊ߬ ߝߊ߰ ߜߘߋ ߟߊ߫ ߸ ߞߵߊ߬ ߘߐߜߊ߬ߛߌߜߊ߬ߛߌ߬ ߥߎߚߎ߫ ߤߊ߲߯ ߞߵߊ߬ ߞߎ߲߭ ߔߐ߬ߕߍ߬ ߸ ߦߏ߫ ߊ߲ ߓߘߊ ߡߏ߬ߛߏ ߟߎ߬ ߦߴߊ߬ ߞߍ߫ ߟߊ߫ ߢߊ ߡߍ߲؛ ߗߍ߭ ߟߎ߫ ߘߏ߲߬ ߦߴߊ߬ߟߎ߬ ߥߛߊ߬ߞߎ߲߬ ߠߊ߫ ߜߘߋ ߢߓߊ߫ ߞߋߟߋ߲߫ ߠߋ߬ ߘߐ߫ ߔߊ߫.
ߟߏ߲ ߘߏ߫ ߞߏ߬ߣߌ߲߬ ߘߐ߫، ߒ ߞߊ߬ ߛߊ߬ߝߌ߲߬ߣߍ߲߬ ߡߐߟߌߡߐߟߌ ߘߏ߫ ߦߴߊ߬ ߞߎ߲߬ߛߌ߲߬ ߠߊ߫ ߝߊ߲ߕߏ߲ߜߏ ߟߊ߫ ߛߐߟߍߡߐߟߍ߫.
ߦߏ߫ ߒ ߘߋ߬ߙߌ߬ߣߍ߲߫ ߊ߬ ߞߍ߫ ߟߊ߫ ߢߊ ߡߍ߲ ߸ ߒ ߞߊ߬ ߒ ߓߏ߬ߙߌ߬ ߓߘߌߓߘߌ߫ ߸ ߞߊ߬ ߒ ߣߊ ߟߊߟߐ߲ߠߌ߲߫، ߓߊ߬ߙߌ߬ ߒ ߣߊ ߢߊ ߛߎ ߛߊ߬ߝߌ߲߬ߣߍ߲ ߞߊ߲߬ ߌߞߘߐ߫ ߸ ߊ߬ ߞߎߡߊ߫ ߘߊ߫ ߒ ߧߋ߫ ߛߓߍ߬ ߓߟߏߡߊ߬: -ߒ ߘߋ߲߫߸ ߌ ߞߊ߫ ߣߌ߲߬ ߝߊ߰ ߘߋ߬ ߸ ߛߊ߭ ߣߌ߲߬ ߕߍ߫ ߛߊ߬ ߜߊ߲߯ߛߊ߲ ߘߌ߫ ߘߋ߬، ߊ߬ ߕߍߣߊ߬ ߖߎ߯ߡߊ߲߫ ߛߌ߫ ߞߍ߫ ߟߴߌ ߟߊ߫. ߌ ߞߏ߬ߣߌ߲߬ ߞߴߌ ߛߐ߲߬ ߡߎ߰ߡߍ ߞߵߊ߬ ߞߎ߲߬ߞߘߐ߬ߡߊߕߍ߰ ߊ߬ ߟߊ߫ ߕߊ߯ߡߊ ߘߐ߫.
ߊ߲ ߠߊ߫ ߟߎߞߣߐߡߐ߮ ߓߍ߯ ߕߘߍ߬ ߊ߬ ߞߊ߬ߟߊߡߊ߬ ߞߏ߫ ߛߊ߭ ߝߊ߰ߕߊ ߕߎ߲߬ ߕߍ߫ ߢߌ߲߬ ߘߌ߫ ߝߏ߫ ߒߠߋ ߣߌ߫ ߒ ߓߎ߰ߘߌ߬ߘߐ߬ߕߏ߬ߟߏ߲߬ ߛߋ߲ߘߏ߲ߢߐ߲߯ߣߍ߲ ߠߎ߬؛ ߓߊߏ߬، ߒ ߕߊ߫ ߡߙߌ߫ ߘߐ߫߸ߊ߲ߠߎ߬ ߕߘߍ߬ ߘߋ߲ߣߍ߲߫ ߞߏߟߐ߲ߓߊߟߌ ߟߋ߬ ߘߌ߫.
- ߒ ߣߊ ߓߊ߲߫ ߘߊ߫ ߞߵߊ߬ ߟߵߊ߬ ߞߊ߲߬: ߛߊ߭ ߣߌ߲߬ ߦߋ߫ ߥߐ߬ߞߎ߬ߟߐ߬ ߓߐߣߍ߲߫ ߠߋ߬ ߘߴߌ ߝߊ߭ ߦߋ߫.
ߒ ߘߟߊߖߊ߬ ߘߊ߫ ߛߊ߬ߣߍ߲ ߦߋߟߌ ߘߐ߫.
ߊ߬ ߕߘߍ߬ ߥߊ ߟߊ߫ ߕߏ߲߬ߜߏ ߝߊ߲߭ ߝߍ߬؛ ߊ߰ ߥߊ߫ ߟߊ߫ ߛߐߟߍߡߐߟߍ߫ ߸ ߦߏ߫ ߝߋ߲ ߡߍ߲ ߟߊߣߍ߲߫ ߊ߬ ߖߘߍ߬ ߟߊ߫ ߥߟߊ߫ ߦߏ߫ ߊ߬ ߞߵߊ߬ ߟߐ߲߫ ߠߋ߬ ߞߏ߫ ߞߏ߫ ߕߴߊ߬ ߟߊ߫؛ ߊ߬ ߝߊ߬ߘߌ߬ ߝߌ߲߬ ߡߐߟߌߡߐߟߌ ߏ߬ ߕߘߍ߬ ߡߣߍߡߣߍ߫ ߟߴߊ߬ ߞߊ߲߬ ߕߟߋ߬ ߞߎ߬ߣߊ߬ ߜߍ ߏ߬ ߞߣߐ߫.
ߊ߬ ߛߋ ߞߐ߫ ߕߏ߲߬ߜߏ ߡߊ߬ ߸ ߊ߬ ߦߋߞߏ߫ ߝߟߐ ߟߋ߬ ߕߘߍ߬ ߒ ߓߟߏ߫ ߏ߬ ߘߌ߫߸ ߞߏ߫ ߖߊ߰ ߥߏ߭ ߘߏ߫ ߛߐ߰ߣߍ߲ ߕߘߍ߬ ߘߊ߲߬ߘߊ߲ ߘߐ߫ ߘߎ߱ ߞߢߊߡߊ ߘߐ߫.
ߛߊ߭ ߕߎߣߎ߲߫ ߘߊ߫ ߥߏ߭ ߏ߬ ߟߊ߫ ߖߋߎ߲߫.
-ߒ ߣߊ ߞߊ߲߫ ߒ ߡߊ߬ ߝߣߊ߫ ߞߏ߫: ߌ ߢߊ߯ ߊ߬ ߟߊ߫ ߸ߛߊ߭ ߥߊߕߐ߫ ߓߐ߫ ߟߴߌ ߝߊ߬ ߡߊ߬.
ߤߊߟߌ߬ ߒ ߘߋ߬ߙߌ߬ߣߍ߲߫ ߕߎ߲߬ ߞߍ߫ ߘߊ߫ ߞߓߊߣߊ߲ߞߏ߫ ߦߋ ߟߊ߫ ߸ ߊ߬ ߓߙߊ߬ ߞߏ߬ߖߎ߯ ߡߊ߬ ߒ ߘߐ߫ ߸ ߒ ߕߏ߫ ߘߊ߫ ߕߋ߲߬ ߜߘߎ߫ ߸ ߒ ߡߊ߫ ߝߋ߲߫ ߝߐ߫.
ߛߊ߭ ߕߊ ߢߌ߬ߡߊ߬ ߦߋ߫ ߒ ߝߊ߬ ߟߊ߫ ߞߏ ߘߐ߫؟
ߊ߬ ߕߞߌߕߞߌ ߘߐ߫ ߸ ߡߎ߲߬ ߘߐ߫ ߛߊ߭ ߣߌ߲߬؟
ߛߊ߭ ߣߌ߲߬ ߕߘߍ߬ ߕߍ߫ ߝߊ߰ ߟߴߊ߬ ߓߟߏ߫ ߸ ߞߏ߫ ߓߊߏ߬ ߒ ߝߊ߬ ߟߊ߫ ߥߐ߬ߞߎߟߐ ߟߋ߬ ߕߘߍ߬.
ߒ ߣߊ ߞߏ߬ߣߌ߲߬ ߕߘߍ߬ ߦߌ߬ߘߊ߬ߞߏ ߏ߬ ߟߋ ߝߐ߫ ߟߊ߫ ߒ ߧߋ߫.
ߐ߲߬ߤߐ߲߫߸ߥߐ߬ߞߎߟߐ ߦߋ߫ ߡߎ߲߬ ߘߌ߬؟
ߖߍߣߍ߲߫ ߦߋ߫ ߥߐ߬ߞߎߟߐ ߢߌ߲߬ ߠߎ߬ ߘߌ߬ ߸ ߣߌ߫ ߒ߬ ߣߴߊ߬ߟߎ߫ ߕߘߍ߬ ߢߐ߲߮ ߓߍ߲߬ ߠߊ߫ ߦߙߐߣߍ߲߫ ߛߌߦߊߡߊ߲߫ ߸ ߣߴߊ߬ߟߎ߬ ߦߋ߫ ߝߋ߲ ߘߏ߫ ߟߊߕߐ߲߫ ߠߊ߫ ߸ߞߊ߬ ߘߏ߫ ߜߘߍ ߟߎ߫ ߡߙߊ߬؟
ߏ߬ ߢߊ߫ ߖߐ߲ߖߐ߲߫ ߕߘߍ߬ ߕߍ߫ ߒ ߞߣߐ߫߸ߛߐ߰ߣߊߝߙߍ߬ ߒ ߠߊ߫ ߡߐ߭ ߡߊ߫ ߟߊߓߊ߲߫ ߊ߬ߟߎ߫ ߘߌ߲߬ߞߌߙߊ ߘߐ߫ ߖߏߣߊ߫.
ߥߐ߬ߞߎ߬ߟߐ߬ ߢߌߡߊ ߦߋ߫ ߦߋ߲߬ ߸ ߊ߬ ߖߎ߯ߡߊ߲ ߝߣߊ߫ ߦߋ߫ ߦߋ߲߬؛ ߊ߬ ߞߍߣߍ߲߫ ߒ ߢߣߊ߫ ߟߋ߬ ߦߏ߫ ߊ߬ ߖߎ߯ߡߊ߲ ߞߊ߫ ߛߌߦߊ߫ ߊ߬ ߢߌ߬ߡߊ ߘߌ߫.
ߐ߲߬ߤߐ߬ ߸ ߡߎ߲߬ ߕߘߍ߬ ߊ߬ ߦߌ߬ߘߊ߬ ߟߊ߫ ߒ ߠߊ߫ ߞߏ߫ ߛߊ߭ ߣߌ߲߬ ߖߎ߯ߡߊ߲߫ ߕߍ߫؟
ߛߊ߭ ߟߋ߬ ߕߘߍ߬ ߊ߬ ߘߌ߫ ߡߍ߲ ߡߊ߫ ߓߐ߫ ߛߊ߭ ߕߐ߭ ߟߎ߫ ߡߊ߬؛ ߛߌߞߊ߫ ߛߌ߫ ߕߴߊ߬ ߘߐ߫߸ ߛߊ߭ ߝߌ߲߬ߣߍ߲߫ ߠߋ߬ ߕߘߍ߬؛ ߊ߬ ߞߏ߬ߣߌ߲߫ ߕߘߍ߬ ߘߊߞߓߊߣߊ߲ߞߏ߫ ߛߊ߫ ߡߣߍߡߣߍߟߊ ߟߋ߬ ߘߌ߫؛ ߛߊ߭ ߟߋ߬ ߞߏ߬ߣߌ߲ ߦߋ߫ ߘߋ߬.
ߡߙߌߦߊ߫ ߘߐߖߊ߬ߣߍ߲߬ ߞߋߟߋ߲ ߕߘߍ߬ ߕߍ߫ ߒ ߠߊ߫ ߸ߓߊ߬ߙߌ߬ ߒ ߡߊ߫ ߒ ߣߊ߫ ߢߌ߬ߣߌ߲߬ߞߊ߬ ߝߏߦߌ߬ ߡߊ߬: ߒ ߡߙߌߘߐ ߕߘߍ߬ ߒ ߝߊ߬ ߖߍ߬ߘߍ ߟߋ߬ ߡߊߢߌ߬ߣߌ߲߬ߞߊ ߘߌ߫ ߊ߬ ߞߏ ߡߊ߬؛ ߏ߰ߥߋ߫، ߒ ߞߵߊ߬ ߞߍ߫ ߟߋ߬ ߦߏ߫ ߞߓߊߣߊ߲ߞߏ ߣߌ߲߬ ߞߊ߫ ߞߊ߲߫ ߞߊ߬ ߞߏߝߐ߫ ߗߍ߭ ߜߊ߲߰ߛߊ߲ ߠߋ߬ ߣߌ߫ ߢߐ߲߯ ߕߍ߫، ߞߏ ߡߍ߲ ߜߎ߲߬ߘߎ ߕߍ߫ ߡߏ߬ߛߏ ߟߎ߬ ߢߍ߫ ߛߌߟߊ߫ ߘߐ߫߸ߒ ߞߊ߬ ߡߙߌߘߐ ߕߊ߬ ߞߊ߬ ߛߎ ߡߊߞߐ߬ߣߐ߲߬.
ߥߎ߬ߙߟߊ߬ ߘߊߥߎ߲ ߓߊ߲ ߌߞߘߐ߫ ߸ߞߊ߬ ߓߊ߬ߘߏ ߟߎ߬ ߓߊ߲߫ ߸ ߒ ߝߊ߬ ߣߴߊ߬ ߕߋߙߌ ߟߎ߬ ߝߘߊ߸ ߞߊ߬ ߣߵߊ߬ ߟߊ߫ ߓߏ߲ ߛߡߍߘߍ ߞߘߐ߫ ߸ ߒ ߕߊ߯ ߘߴߊ߬ ߛߐ߬ߘߐ߲߫ ߦߋ߲߬.
ߒ ߛߐ߰ ߘߊ߫ ߢߌ߬ߣߌ߲߬ߞߊ߬ߟߌ߫ ߞߟߊ߬ߒߕߊ߲ ߠߎ߫ ߟߋ߬ ߞߍ ߡߊ߬ ߊ߬ ߞߎ߲߬ ߝߟߐ߫ ߒ ߡߙߌ߫ ߘߐߞߏ ߟߎ߫ ߞߊ߲߬ ߦߏ߫ ߘߋ߲ߣߍ߲ ߠߎ߬ ߦߴߊ߬ ߞߍ߫ ߟߊ߫ ߢߊ ߡߍ߲؛ ߊ߬ ߞߍߢߊ ߘߐ߫ ߸ ߒ ߠߊ߫ ߞߏ ߞߍߗߏ߮ ߕߘߍ߬ ߡߊ߫ ߓߐ߫ ߥߎ߬ߙߊ߬ߝߍ߬ߟߊ ߕߐ߭ ߟߎ߬ ߕߊ ߡߊ߬، ߓߊ߬ߙߌ߫ ߥߎ߬ߙߊ ߢߌ߲߬ ߠߊ߫ ߸ ߒ ߞߊ߬ ߒ ߡߙߌߦߊ ߢߡߊߘߏ߲߬ ߠߋ߬ ߸ ߞߊ߬ ߕߎ߬ߡߊ߬ߣߍ߲߬ ߘߌߡߊ߲ ߢߌߣߌ߲߫ ߸ ߖߐ߲߰ߛߊ߫ ߒ ߘߌ߫ ߒ ߖߛߎ߬ߞߎ߲߬ ߠߊ߬ ߢߌߣߌ߲ߞߊߟߌ ߞߍ߫، ߞߊ߬ߦߌ߯ ߒ ߞߊ߬ ߛߊ߭ ߦߴߊ߬ ߞߎ߲߬ߛߌ߲߬ ߠߊ߫ ߕߏ߲߬ߜߏ ߡߊ߬.
ߘߊ߬ߡߊ߲߬ߛߊ߫߸ߊ߬ ߡߊ߫ ߞߎ߲߫ ߒ ߞߣߐ߫ ߡߍ߲ߞߍ߭ ߸ ߒ ߞߵߊ߬ ߝߐ߫: -ߒ ߝߊ߬ ߸ ߛߊ߬ ߘߋ߲ߣߍ߲ ߢߌ߬ߡߊ߲߬ ߠߋ߬ ߓߐ߫ ߟߴߌ ߡߊ߬ ߛߐ߲߬؟
-ߌ ߞߊ߲߫ ߛߊ߭ ߢߌ߬ߡߊ߲߬ ߡߊ߬؟
-ߗߐ߫߹
ߛߊ߬ ߝߌ߲߬ ߘߋ߲ߣߍ߲ ߡߍ߲ ߝߊ߱ ߟߊߕߐ߲߫ ߘߊ߫ ߒ ߡߊ߬ ߒ ߣߊ ߓߟߏ߫.
-ߊ߫߹
ߊ߬ ߞߊ߲߫ ߞߏ߫.
ߊ߬ ߞߊ߬ ߕߎ߬ߡߊ߬ ߖߊ߲߫ ߞߍ߫ ߒ ߘߐߜߍ ߟߊ߫.
ߊ߬ ߕߎ߲߬ߞߎ߬ߙߎ߲߬ ߘߊ߫ ߒ ߖߋ߬ߓߌ ߟߊ߫.
ߛߌߞߊ߫ ߛߌ߫ ߕߴߊ߬ ߘߐ߫ ߸ ߊ߬ ߝߐ߫ ߊ߬ ߕߎ߲߬ ߕߴߊ߬ ߡߙߌ߫ ߟߊ߫ ߒ ߛߌ߬ ߞߛߊߓߌ ߟߋ߬ ߡߊ߬؛ ߦߊ߯ߟߊ߫ ߊ߬ ߝߐ߫ ߡߐ߰ ߘߌ߫ ߛߋ߫ ߞߊ߬ ߜߎ߲߬ߘߎ ߞߊ߬ߙߌ߬ߝߊ߬ ߝߎߣߎ߲ߞߋ߫ ߛߊ߲߬ ߕߊ߲ߣߌ߬-ߝߌ߬ߟߊ ߟߊ߫؟
ߘߊ߬ߡߊ߲߬ߛߊ߫ ߸ ߊ߬ ߞߊ߬ ߡߙߌߦߊ߫ ߞߋߟߋ߲ ߕߊ߬.
-ߛߊ߭ ߣߌ߲߬ ߦߋ߫ ߊ߲ ߠߊ߫ ߓߏ߲ߞߣߐ ߥߐ߬ߞߎߟߐ ߟߋ߬ ߘߌ߫.
ߌ ߞߵߊ߬ ߝߊ߰ߡߎ߲߬ ߓߊ߬؟
ߒ ߞߵߊ߬ ߖߋ߬ߓߌ߬ ߞߏ߫: -ߊ߬ߥߐ߫ ߸ ߤߊߟߌ߬ ߣߴߊ߬ ߕߘߍ߬ ߘߊ߫ ߞߏ߫ ߊ߬ ߡߊ߫ ߢߊߦߋ߫ ߒ ߓߟߏ߫ ߞߏߛߓߍ߫.
-ߊ߬ ߞߊ߲߫ ߕߎ߯ߣߌ߲߫ ߞߏ߫: ߛߊ߭ ߣߌ߲߬ ߦߋ߫ ߦߊ߲߬ ߕߎ߬ߡߊ߬ ߓߍ߯؛ ߊ߬ ߦߋ߫ ߓߐ߫ ߟߊ߫ ߊ߲ ߘߏ߫ ߘߐ߫ ߞߋߟߋ߲߫ ߠߋ߬ ߦߋ߫ ߥߊ߯ߕߌ ߓߍ߯.
ߊ߲ ߠߊ߫ ߓߐ߲ߛߐ߲ߘߊ ߣߌ߲߬ ߘߐ߫߸ߊ߬ ߓߐ߫ ߘߊ߫ ߒߠߋ ߟߋ߬ ߦߋ߫.
-ߒ ߞߊ߲߫ ߞߏ߲߫: ߊ߬ߥߐ߫߹
ߏ߬ ߝߐ߫ ߘߊ߫ ߒ ߓߟߏ߫ ߝߊ߲߬ߞߊ ߟߋ߬ ߘߐ߫߸ߓߊߏ߬، ߊ߬ ߞߍ߫ ߘߊ߫ ߒ ߢߣߊ߫ ߟߋ߬ ߕߘߋ߫ ߞߏ߫ ߛߊ߲߭ ߣߌ߲߬ ߓߐ߫ ߘߊ߫ ߒ ߝߊ߬ ߘߐߙߐ߲߫ ߠߋ߬ ߢߍ߫.
ߒ ߝߊ߬ ߟߋ߬ ߕߘߍ߬ ߕߍ߫ ߟߎߕߌ߮ ߘߌ߫ ߓߊ߬؟
ߊ߬ߟߋ ߓߘߍ߬ ߕߍ߫ ߕߌ߲߬ߞߎߘߎ߲ ߣߎ߬ߡߎ߲ ߠߎ߬ ߡߙߊ߬ ߟߊ߫ ߓߊ߰؟
ߊ߬ߟߋ ߕߘߍ߬ ߕߍ߫ ߊ߬ߟߎ߬ ߓߍ߯ ߘߐ߫ ߞߎ߬ߛߊ߲ ߘߌ߫ ߓߊ߬؟
ߏ߬ ߓߍ߯ ߞߐ߫߸ ߒ ߝߊ߬ ߟߋ߬ ߕߘߍ߬ ߕߍ߫ ߓߊ߬؟
- ߊ߬ ߓߐ߫ ߘߊ߫ ߌ ߢߍ߫ ߘߌ߬؟
ߒ ߞߊ߲߫:
-ߊ߬ ߞߊ߬ ߛߌ߬ߓߏ߬ ߟߊߘߏ߲߬ ߠߋ߬ ߒ ߝߟߐ ߡߊ߬.
ߊ߬ ߓߐ߫ ߘߊ߫ ߒ ߧߋ߫ ߛߌ߬ߓߏ ߘߐ߫ ߛߋ߲߬ߧߊ߬ ߦߙߌߞߊ، ߊ߬ ߓߕߐ߫ ߕߘߍ߬ ߒ ߧߋ߫ ߜߍ ߘߐ߫ ߟߏ߲ ߡߍ߲߸ ߦߙߐ ߡߍ߲ ߊ߬ ߣߌ߫ ߕߎ߬ߡߊ߬ߙߋ߲ ߡߍ߲߸ ߊ߬ ߞߵߏ߬ ߓߍ߯ ߢߊߝߐ߫ ߒ ߧߋ߫.
ߓߊ߬ߙߌ߬߸ ߒߠߋ ߞߵߊ߬ ߦߋ߫ ߛߋ߲߬ߧߊ߬ ߝߟߐ ߘߐ߫ ߡߍ߲ߞߍ߭߸ߒ ߛߌߟߊ߲߫ ߘߊ߫.
_ߒ ߡߴߊ߬ ߖߌ߰ ߛߊ߬ ߜߊ߯ߛߊ߲߫ ߘߌ߫߸ ߒ ߞߊ߬ ߒ ߖߘߍ߬ߘߐߡߌ߬ߘߊ߬ ߟߋ߬ ߛߊ߫ ߒ ߞߊߣߊ߬ ߝߊ߰.
ߕߎ߬ߡߊ߲ ߡߍ߲ ߊ߬ ߞߴߊ߬ ߦߋ߫ ߞߏ߫ ߒ ߡߴߊ߬ ߟߊߛߣߍ߫ ߢߊߞߘߐߘߌߦߊ߫ ߛߌ߫ ߟߊ߫߸ ߊ߬ ߞߵߊ߬ ߦߌ߬ߙߌ߬ߘߌ߫ ߞߵߊ߬ ߞߐߛߊ߬ߦߌ߲߬ ߊ߬ ߓߐ߫ ߦߙߐ ߡߊ߬.
ߒߠߋ ߞߊ߬ ߒ ߢߊߟߐ߬ ߊ߬ ߥߊߕߐߟߊ߫ ߘߐ߫߸ ߒ ߧߋ߫ ߒ ߕߍ߬ߘߍ ߢߌ߬ߣߌ߲߬ߞߊ߬ ߟߊ߫߸ ߣߌ߫ ߒ ߕߘߍ߬ ߡߊ߲߫ ߞߊ߲߫ ߞߵߊ߬ ߝߊ߰ ߞߋߟߋ߲ߘߌ߫. ߒ߬ߞߊ߬، ߝߊ߲߬ߞߊ߬ ߛߏߘߐ߲ ߡߍ߲ ߕߘߍ߬ ߒ ߖߛߎ߬ߞߎ ߛߊ߲ߝߍ߬߸ ߏ߬ ߟߋ ߞߊ߬ ߒ ߘߐߡߌ߬ߣߊ߬߸ ߞߊ߬ ߒ ߕߊ߲߬ߞߊ߬ ߊ߬ ߣߐ߬ߝߍ߬ߜߍ߲ ߡߊ߬.
ߒ ߞߵߊ߬ ߥߊߕߐ ߕߎߣߎ߲ߕߐ ߦߋ߫.
ߤߊߟߌ߬ ߕߎ߬ߡߊ ߏ߬ ߟߊ߫߸ ߊ߬ ߕߎ߬ߡߊ߬ߣߍ߲߬ ߘߎߡߊ߲ ߠߊ߫߸ ߒ ߕߘߍ߬ ߘߌ߫ ߛߋ߫ ߞߎ߲߫ ߠߴߊ߬ ߘߐ߫ ߕߐߟߍ߫: ߛߋ߲߭ ߢߊ߬ ߘߊ߲ߘߐ߫ ߘߐߙߐ߲߫؛ ߓߊ߬ߙߌ߬ ߞߏߘߏ߲ߜߊ ߛߎ߮ ߘߏ߫ ߞߊ߬ ߒ ߡߊߜߊ߲߫ ߒ ߣߐ߭ ߘߐ߫ ߖߐ߯ߟߌ߫.
ߒ ߣߌ߫ ߛߊ߬ ߝߌ߲߬ ߘߋ߲ߣߍ߲߫ ߠߊ߫ ߢߐ߲߯ߦߋ߫ ߝߟߐ ߕߊ߬ߡߌ߲߬ ߘߊ߫ ߕߋ߲߭ ߠߋ߬.
ߊ߬ ߞߵߊ߬ ߡߊߞߎ߲߬ ߕߎ߬ߡߊ߬ߣߍ߲߬ ߞߘߐ߫߸ ߞߊ߬ ߢߊߝߐߟߌ ߘߊߡߌ߬ߣߊ߬ ߕߎ߯ߣߌ߲߫: -ߏ߬ ߛߎ ߕߎ߲߰ߠߊ߸ ߒ ߞߵߊ߬ߟߋ߬ ߛߊ߭ ߦߋ߫ ߛߌ߬ߓߏ ߘߐ߫ ߕߎ߯ߣߌ߲߫.
((ߒ ߞߵߌ ߞߌ߬ߓߊ߬ߙߏ߬ ߢߊ ߡߍ߲߸ ߒ ߓߐ߫ ߘߊ߫ ߌ ߦߋ߫ ߕߋ߲߭ ߠߋ߬؛ ߌߟߋ ߘߏ߲߬ ߡߊ߫ ߟߊ߬ߞߢߐ߬ߡߊ߬ߟߌ߬ ߛߌ߫ ߟߐ߬ ߒ ߡߊ߬؛ ߊ߬ ߣߌ߫ ߝߣߊ߫߸ ߒ ߞߵߊ߬ ߦߴߌ ߢߊߞߎ߲ ߘߐ߫ ߞߏ߫ ߡߙߌߦߊ߫ ߓߘߍ߫ ߕߴߌ ߟߊ߫ ߞߵߊ߬ ߟߐ߬ ߒ ߡߊ߬.
ߡߎ߲߬ ߘߐ߫ ߌ ߦߴߌ ߓߊ߲߬ ߠߊ߫ ߒ ߘߐ߫؟
ߒ ߧߋ߫ ߌ ߟߊ߫ ߛߌߦߊ ߥߐ߬ߞߎߟߐ ߟߋ߬ ߘߌ߫، ߏ߬ ߟߋ ߞߏߛߐ߲߬ ߒ ߞߊ߬ ߒ ߦߌߘߊߞߊ߬ ߌ ߟߊ߫߸ ߌߟߋ ߡߍ߲ ߢߐ߲߰ ߤߙߐ߫ ߓߘߍ߫ ߕߴߊ߬ߟߎ߬ ߘߐ߫.
ߛߌߟߊ߲ ߓߟߏߞߊ߬ ߒ ߧߋ߫ ߛߍߣߍ߲߬߸ ߊ߬ ߣߴߌ ߞߊߣߊ߬ ߒ ߠߊ߫ ߜߎ߬ߝߎ߲߬ ߡߎ߬ߕߎ߲߫ ߘߋ߬. ߓߊߏ߬ ߒ ߧߴߌ ߛߊ߲߬ߓߊ߬ ߟߊ߫ ߤߊ߬ߙߌߖߍ߮ ߟߋ߬ ߘߐ߫)).
ߞߊ߬ߦߌ߯ ߏ߬ ߞߍ߫ ߘߊ߫߸ ߛߊ߭ ߓߐߞߏ ߝߌߟߊߣߊ߲ ߒ ߧߋ߫߸ ߒ ߞߵߊ߬ ߟߊߞߢߐ߬ߡߊ߬ ߕߋߙߌߦߊ ߘߐ߫ ߤߊߟߌ߬ ߒ ߡߊ߫ ߛߌߟߊ߲߫؛ ߊ߬ߟߋ ߘߏ߲߬ ߡߊ߫ ߝߏߦߌ߬ ߞߍ߫ ߒߠߋ ߦߋ߫ ߝߏ߫ ߓߍ߬ߘߍ.
ߒ ߝߊ߬ ߞߵߊ߬ ߡߊ߬ߞߎ߲߬ ߘߏ߯ߣߍ߲߫߸ ߞߊ߬ ߓߊ߲߫ ߞߵߊ߬ ߝߐ߫: -ߌߟߋ ߕߍ߬ߘߍ ߓߘߴߊ߬ ߞߙߐ߬ߛߌ߬ ߞߏ߫ ߒߠߋ ߛߋߞߏߦߊ ߡߊ߲߫ ߓߏ߲߬ ߕߐ߭ ߟߎ߬ ߕߊ ߘߌ߫߸ ߒ ߕߍ߫ ߕߐ߭ ߟߎ߬ ߢߍ߫ ߝߣߊ߫. ߝߊߦߌߘߊ߫߸ ߒ ߕߊ ߖߍ߬ߘߍ ߘߐ߯ߡߊ߲߫ ߘߏ߫ ߟߎ߬ ߕߊ ߘߌ߫. ߓߊߏ߬، ߒ ߘߌ߫ ߛߐߟߌ ߞߍ߫ ߤߊ߲߯ ߒ ߞߊ߲ߠߊ߫ ߦߙߌߞߌ ߟߊߓߊ߲.
ߓߊ߬ߙߌ߬߸ ߒ ߡߊߟߐ߲ߣߍ߲߫ ߘߏ߫ ߟߎ߬ ߘߌ߫߸ ߒ ߕߐ߮ ߦߋ߫ ߓߍ߯ ߘߊ߫߸ ߒߠߋ ߟߋ߬ ߊ߲ ߠߊ߫ ߕߌ߲ߕߊ߲ ߖߡߊ߬ߣߊ߬ߕߌ߰ ߟߏ߯ߟߎ߫ ߣߎ߬ߡߎ߲ ߓߍ߯ ߟߊ߫ ߞߎ߲߬ߕߌ߮ ߘߌ߫.
ߌ ߓߊ߯ ߊ߬ ߦߋ߫ ߏ߬ ߛߋ߫ ߘߊ߫ ߞߍ߫ ߟߊ߫߸ ߏ߬ ߛߊߓߎ߫ ߢߌߡߊ ߦߋ߫ ߛߊ߭ ߢߌ߲߬ ߠߋ߬ ߘߌ߫߸ ߊ߲ ߛߌߦߊ ߥߐ߬ߞߎ߬ߟߐ ߞߊ߬ߣߌ߲߬.
ߛߊ߭ ߣߌ߲߬ ߒ ߠߊ߫ ߞߏ߫ ߓߍ߯ ߘߌ߫߸ߊ߬ߟߋ߫ ߟߋ߬ ߝߣߊ߫ ߒ ߠߊ߫ ߛߌ߬ߓߏ߬ ߟߊ߫ ߞߏ ߓߍ߯ ߟߊ߫.
ߏ߬ ߟߋ ߞߏߛߐ߲߬߸ ߞߏ߫ ߛߌ߫ ߕߍ߫ ߓߙߊ߬ ߟߊ߫ ߒ ߘߐ߫؛ ߒ ߓߊ߯ ߥߟߌ߬ ߛߐ߱ߡߊ߬ ߞߊ߬ ߞߊ߬ߘߌ߬ߛߊ߬ ߣߌ߫ ߞߊ߬ߘߌ߬ߛߊ߬ ߦߋ߫ ߒ ߡߊߞߐ߬ߣߐ߲ ߠߊ߫ ߕߏ߲߬ߜߏ ߟߊ߫߸ ߏ߬ ߦߴߊ߬ ߕߘߍ߬ ߟߊ߫ ߟߋ߬ ߒ ߧߴߊ߬ ߞߊ߬ߟߊߡߊ߬ ߊ߬ ߢߍ߫ ߞߏ߫ ߞߊ߬ߘߌ߬ߛߊ߬ ߣߌ߫ ߞߊ߬ߘߌ߬ߛߊ߬ ߓߍߣߊ߬.
ߣߍ߰ߛߏ ߥߟߊ߫ ߔߏߔߏ ߡߍ߲ ߠߎ߬ ߓߌ߬ߟߊ߬ߕߐ߫ ߥߊ߲߱ ߠߊ߫ ߤߊߡߊ߲߫ ߕߎ߬ߡߊ߬ߟߊ߲ ߡߍ߲ ߣߊ߬ߕߐ߬ ߕߌߢߍ߫ ߟߊ߫߸ ߒ ߧߴߏ߬ ߓߍ߯ ߟߐ߲߫ ߠߊ߫ ߟߋ߬ ߊ߬ ߞߍ ߢߍ߫.
ߊ߬ ߓߍ߯ ߦߋ߫ ߝߐ߫ ߟߊ߫ ߟߋ߬ ߒ ߢߍ߫ ߛߎ ߘߐ߫؛ ߏ߬ ߓߍ߲߬ߒ߬ߛߋ߬ߡߊ ߞߏߛߐ߲߬߸ ߤߊߟߌ߬ ߒ ߡߊ߫ ߒ ߡߙߌ߫߸ ߒ ߞߵߊ߬ ߟߐ߲߫ ߒ ߞߍߕߐ߫ ߝߙߋߞߋ ߘߊ߲ߘߊ߫ ߟߊ߫ ߢߊ ߡߍ߲؛ ߏ߬ ߟߋ ߞߊ߬ ߒ ߕߐ߮ ߓߐ߫ ߒ ߠߊ߫ ߞߎ߬ߛߊ߲߬ߕߊ߰ߘߌ߬ߦߊ ߘߐ߫ ߞߏߛߓߍ߫.
ߒ߬ߞߊ߬، ߌ ߦߴߊ߬ ߟߐ߲߫ ߞߴߏ߬ ߓߍ߯ ߟߌ߬ߤߙߐ߬ߡߊ ߦߋ߫ ߥߐ߬ߞߎ߬ߟߐ߬ ߛߊ ߢߌ߲߬ ߠߋ߬ ߘߌ߫.
ߊ߬ ߞߴߊ߬ ߡߊߞߎ߲߬. ߒ ߞߵߊ߬ ߟߐ߲߫ ߏ߬ ߟߋ ߘߐ߫ ߡߎ߲߬ ߠߊ߫ ߣߌ߫ ߒ ߝߊ߬ ߕߘߍ߬ ߓߐ߫ ߘߴߊ߬ ߡߊߕߊ߯ߡߊ߫ ߦߙߐ߸ ߞߊ߬ ߛߋ߲߬ߦߌ߲߬ ߕߏ߲߬ߜߏ ߞߣߐ߫߸ ߒ ߕߎ߬ ߘߌ߫ ߛߴߊ߬ ߝߐ߫ ߟߊ߫ ߞߊ߬ߙߊ߲߬ߘߋ߲ ߠߎ߬ ߦߋ߫ ߞߏ߫: ((ߒ ߠߊ߫ ߞߐߓߊ߯ߦߊ ߘߐ߫߸ ߞߊ߬ߘߌ߬ߛߊ߬ ߥߟߊ߫ ߞߊ߬ߘߌ߬ߛߊ߬ ߓߐ߫ ߘߊ߫ ߦߊ߲߬߸ ߝߊߘߌߓߐ ߣߌ߲߬ ߠߋ߬ ߕߘߍ߬ ߊ߬ ߝߊ߬ߘߌ ߡߊ߬߸ ߊ߬ ߓߐߣߍ߲߫ ߦߙߐ߫ ߞߊ߬ߘߌ߬ߛߊ߫ ߟߋ߬ ߘߐ߫߸ ߊ߬ ߣߊ߬ߣߍ߲߫ ߓߊ߯ߙߊ߫ ߞߊ߬ߘߌ߬ߛߊ߫ ߟߋ߬ ߘߌ߫)).
ߟߐ߲ߠߌ߲ ߢߐ߲߰ߦߋ߬ߓߊ߬ߟߌ߬ ߛߎ߮ ߏ߬ ߕߘߍ߬ ߓߍ߯ ߞߓߊߞߏߦߊ߫ ߟߊ߫ ߟߋ߬.
ߒ ߞߵߊ߬ ߟߐ߲߫ ߛߍߣߍ߲߬ ߒ ߝߊ߬ ߦߋ߫ ߓߐ߫ ߟߊ߫ ߖߊ߲߬ߖߏ߲ ߠߎ߬ ߟߐ߲ߠߌ߲ ߘߌ߫ ߦߙߐ ߡߍ߲.
ߒ ߞߊ߬ ߒ ߢߊ ߞߘߐߕߊ߬ ߡߍ߲ߞߍ߭߸ ߒ ߞߵߊ߬ ߦߋ߫ ߒ ߝߊ߬ ߕߘߍ߬ ߒ ߡߊߝߟߍ ߟߊ߫.
-ߒ ߣߐ߬ ߣߌ߲߬ ߓߍ߯ ߝߐ߫ ߟߊ߫ ߟߴߌ ߢߍ߫ ߒ ߘߋ߲߫߸ ߓߊߏ߬ ߌ ߦߋ߫ ߒ ߘߋ߲ߗߍ߫ ߝߟߐ ߟߋ߬ ߘߌ߫߸ ߒ ߡߊ߲߫ ߞߊ߲߫ ߞߊ߬ ߞߏ߫ ߛߌ߫ ߘߏ߲߰ ߌ ߡߊ߬.
ߕߊ߯ߛߌߟߊ ߘߏ߫ ߟߎ߫ ߟߊߓߊ߬ߕߏ ߣߌ߫ ߞߏ߫ ߞߍߢߊ ߘߏ߫ ߟߎ߫ ߟߋ߬ ߞߍߕߐ߫ ߊ߬ ߞߍ߫ ߟߊ߫߸ ߊ߲ ߠߊ߫ ߛߌߦߊ ߥߐ߬ߞߎߟߐ ߘߌ߫ ߛߋ߫ ߓߐ߫ ߟߴߌ ߝߣߊ߫ ߝߍ߬.
ߒߠߋ ߕߘߍ߬ ߕߊ߯ߛߌߟߊ ߏ߬ ߟߋ ߞߊ߲߬ ߸ ߡߍ߲ ߦߴߊ߲ ߠߊ߫ ߥߐ߬ߞߎ߬ߟߐ ߟߐ߬ ߟߊ߫ ߓߐ߫ ߟߊ߫ ߡߐ߰ ߦߋ߫؛ ߊ߫߹
ߊ߬ ߥߣߍ߬ ߕߍ߫ ߒ ߠߊ߫ ߕߎ߬ߡߊ߬ߘߐ߫، ߣߴߌ ߘߏ߲߬ ߝߣߊ߫ ߞߍ߫ ߘߴߊ߬ ߝߍ߬ ߊ߲ ߠߊ߫ ߛߌߦߊ ߥߐ߬ߞߎߟߐ ߦߋ߫ ߓߐ߫ ߌ ߝߣߊ߫ ߝߍ߬߸ ߞߵߊ߬ ߕߊ߬ ߗߍ ߘߐ߫߸ ߝߏ߫ ߌ ߝߣߊ߫ ߦߋ߫ ߖߏ߯ ߞߋߟߋ߲ ߏ߬ ߟߋ ߟߊߖߌߡߌ߲߫؛ ߝߏ߫ ߌ ߦߴߌ ߡߊߘߏ߲߬ ߒ ߠߊ߫ ߟߋ߬ ߞߊ߬ ߛߌߦߊߦߊ߫.
ߊ߬ ߞߊ߬ ߒ ߡߊߝߟߍ߫ ߞߊߕߌ߫߸ ߞߊ߬ ߓߊ߲߫ ߞߵߊ߬ ߣߌߟߊߞߟߌ߫ ߞߎ߲ߓߊ ߟߊߖߌ߰.
-ߒ ߘߋ߲߫߸ߒ ߖߘߐ߬ߣߍ߲߬ ߞߏߛߓߍ߫ ߣߵߌ ߡߊߣߊ߬ ߣߊ߬ ߒ ߠߊߡߍ߲߬ߛߍ߲߬ߦߊ߬ ߓߊߞߍ߫.
ߌ ߦߋ߫ ߕߊ߯ ߟߊ߫ ߞߊ߬ߙߊ߲߬ߕߊ ߟߊ߫، ߟߏ߲ ߘߏ߫ ߸ ߌ ߘߌ߫ ߦߊ߲߬ ߓߌ߬ߟߊ߫ ߞߊ߬ ߕߊ߯ ߞߊ߬ߙߊ߲߬ߕߊ߬ ߜߘߍ߫ ߟߊ߫ ߡߍ߲ ߞߊ߫ ߓߏ߲߬.
ߌ ߓߍߣߊ߬ ߡߊߕߊ߯ ߒ ߠߊ߫، ߒ ߘߋ߲߫...
ߊ߬ ߞߵߊ߬ ߣߌߟߊߞߟߌ ߟߊߖߌ߰ ߞߏ߫ ߞߎߘߊ߫.
ߒ ߞߵߊ߬ ߦߋ߫ ߊ߬ ߖߎ߬ߛߎ ߡߊ߲߫ ߘߴߊ߬ ߟߊ߫.
ߕߊߘߎ߲ ߡߍ߲ ߘߎ߲ߣߍ߲߫ ߕߘߍ߬ ߛߡߍߘߍ ߟߊ߫߸ ߏ߬ ߡߍߣߍ߲ ߕߘߍ߬ ߊ߬ ߦߌ߬ߘߊ߬ ߟߊ߫ ߟߋ߬ ߥߛߊߞߙߊ߫.
ߊ߬ ߞߍ߫ ߘߊ߫ ߒ ߢߣߊ߫ ߌߞߘߐ߫ ߦߏ߫ ߊ߬ ߓߘߊ߫ ߞߘߐ߬.
- ߒ ߝߊ߬߹
ߒ ߞߊ߲߫ ߞߊ߲ߠߊߓߐ߫.
-ߒ ߘߋ߲߫...
ߊ߬ ߞߊ߲߫ ߞߊ߲ߡߊߖߌ߮ ߘߐ߫.
ߒ ߕߘߍ߬ ߡߴߊ߬ ߟߐ߲߫ ߣߌ߫ ߒ ߕߎ߲߬ ߞߊ߫ ߞߊ߲߫ ߞߊ߬ ߥߊ߫ ߞߊ߬ߙߊ߲߬ߕߊ ߟߊ߫ ߥߟߊ߫ ߣߌ߫ ߒ ߕߘߍ߬ ߕߏ߫ ߟߊ߫ ߊ߬ ߝߍ߬ ߕߏ߲߬ߜߏ ߟߊ߫ ߟߋ߬: ߒ ߕߘߍ߬ ߓߘߊ߫ ߦߌߟߊ߲ߦߌߟߊ߲߫ ߞߏߖߎ߯ߦߊ߫.
-ߒ ߝߊ߬ ߞߊ߲߫ ߒ ߡߊ߬ ߞߏ߫: ߕߊ߯ ߛߍߣߍ߲߬ߛߊ߫.
ߒ ߞߊ߬ ߒ ߥߟߌ߬ ߞߊ߬ ߒ ߛߌ߲߫ ߒ ߣߊ߬ ߟߊ߫ ߓߏ߲ ߡߊ߬.
ߟߏ߬ߟߏ ߟߎ߬ ߕߘߍ߬ ߡߣߍߡߣߍ߫ ߟߊ߫ ߛߊ߲ ߡߊ߬ ߛߎ ߘߐ߫߸ ߛߊ߲ߘߐߟߊ ߕߎ߲߬ ߓߘߊ߫ ߞߍ߫ ߟߏ߬ߟߏ߬ߝߍ ߘߌ߫؛ ߜߌ߲߬ߜߌ߲ ߘߏ߫ ߕߘߍ߬ ߞߊ߬ߛߌ ߟߊ߫ ߒ ߘߊߝߍ߬ ߜߐߞߎ߫߹
ߊ߫߹ ߒ ߠߊ߫ ߛߌߟߊ ߕߘߍ߬ ߡߌ߲߫߫؟
ߐ߲߬ߤߐ߲߫، ߒ ߕߘߍ߬ ߞߊ߬ ߒ ߠߊ߫ ߛߌߟߊ ߟߐ߲߫ ߓߊ߬؟
ߒ ߠߊ߫ ߦߌߟߊ߲ߦߌߟߊ߲ ߟߊ߲ߡߊ ߕߘߍ߬ ߛߊ߲ߞߟߏ߫ ߟߋ߬ ߘߌ߫߸ ߘߊ߲߬ ߕߍ߫ ߡߍ߲ ߠߊ߫. ߥߊߦߌߞߊ߫߹
ߟߏ߬ߟߏ߬ ߝߣߊ߫ ߕߍ߫ ߊ߬ߟߋ߬ ߛߊ߲ߞߟߏ ߘߐ߫...
ߒ ߘߏ߲߬ ߘߊ߫ ߒ ߣߊ߫ ߟߊ߫ ߓߏ߲ ߞߣߐ߫߸ ߏ߬ ߡߍ߲ ߕߘߍ߬ ߒ ߝߣߊ߫ ߛߌ߬ߓߏ߲߬ߦߊ ߟߊ߫ ߥߊ߯ߕߌ ߏ߬ ߟߊ߫߸ ߒ ߞߊ߬ ߒ ߟߊ߫ ߖߏߣߊ߫.
ߢߡߊߕߍ߮ ߕߘߍ߬ ߓߘߊ߫ ߒ ߡߌ߬ߣߊ߬߸ ߝߏ߫ ߞߵߊ߬ ߞߍ߫ ߒ ߠߊ߫ ߟߊߡߊ߲ߜߏߦߊ ߘߌ߫ ߒ ߟߊ߫ ߦߙߐ.
- ߡߎ߲߬ ߦߴߌ ߟߊ߫؟
ߒ ߣߊ ߞߊ߲߫ ߒ ߡߊ߬.
-ߒ ߞߊ߲߫: ߝߏߦߌ߬.
ߍ߲߬ߍ߲߬ߍ߲߬ ߸ߝߏߦߌ߬ ߕߘߍ߬ ߕߍ߫ ߦߋ߲߬ ߒ ߘߌ߫ ߡߍ߲ ߝߐ߫ ߊ߬ ߦߋ߫.
-ߡߎ߲߬ ߘߐ߫ ߌ ߕߍ߫ ߛߌ߬ߣߐ߰ ߟߊ߫؟
ߒ ߣߊ ߛߊ߬ߦߌ߲߬ ߘߴߊ߬ ߡߊ߬.
-ߒ ߡߴߊ߬ ߟߐ߲߫.
- ߛߌ߬ߣߐ߰߹
ߊ߬ ߞߊ߲߫ ߞߏ߫:
-ߒ ߞߊ߲߫ ߞߏ߫: ߊ߬ߥߐ߫߹
-ߛߌ߬ߣߐ߯...
-ߊ߬ ߞߊ߲߫ ߢߊߞߘߐߛߘߌ߫ ߓߟߏߡߊ߬ ߞߏ߫: ߛߌ߬ߣߐ߮ ߟߊ߫ ߖߟߎ߬ ߕߍ߫ ߕߏ߫ ߟߊ߫ ߡߐ߰ ߟߊ߫.
ߡߎ߲߬ ߠߊ߫ ߊ߬ߟߋ ߝߣߊ߫ ߖߎ߬ߛߎ ߜߏߡߊ߲ ߕߘߍ߬ ߊ߬ ߟߊ߫؟
ߊ߬ ߕߘߍ߬ ߞߊ߬ ߒ ߠߊ߫ ߦߌߟߊ߲ߦߌߟߊ߲ ߟߊߞߏߟߐ߲߫ ߠߋ߬ ߓߊ߬؟
ߞߏ_ߏ_ߞߏ߫ ߘߌ߫ ߒ ߠߊߡߊ߰߸ ߊ߬ ߕߘߍ߬ ߛߏ߬ߓߌ߬ ߟߴߏ߬ ߓߍ߯ ߡߊ߬ ߟߋ߬ ߜߡߊ߫߹
ߒ ߕߘߵߊ߬ ߝߍ߬ ߞߊ߬ ߛߌ߬ߣߐ߯، ߒ ߓߊ߯ ߒ ߢߊ ߟߊߛߌ߰ ߢߊ_ߊ_ߢߊ߫߸ ߞߊ߬ ߒ ߘߐߖߊ߬ ߦߙߐ߫ ߞߋߟߋ߲߫߸ ߒ ߝߊ߬ ߛߌ߲ߞߐ߲ ߕߘߍ߬ ߕߍ߫ ߓߐ߫ ߟߊ߫ ߒ ߞߣߐ߫ ߕߊߘߎ߲ ߞߘߐ߫: ߒ ߝߊ߬ ߡߍ߲ ߕߘߍ߬ ߓߘߊ߫ ߗߍ߬ߡߐ߬ߦߊ߫ ߒ ߢߣߊ߫ ߞߋߟߋ߲ߘߌ߫، ߊ߬ߟߋ ߡߍ߲ ߕߘߍ߬ ߘߋߡߌ߲ߛߍ߲߫ ߘߌ߫߸ ߘߋ߲ߡߌߛߍ߲ ߡߍ߲ ߖߋ߬ߟߌ ߞߍ߲ߘߍ ߕߘߍ߬ ߊ߲ ߓߍ߯ ߘߌ߫߸ ߡߐ߰ ߛߌ߫ ߕߘߍ߬ ߕߍ߫ ߡߍ߲ ߘߊ߲߬ ߠߊ߫ ߓߏ߬ߙߌ߬ ߘߐ߬ߞߢߊ ߘߐ߫߸ ߣߴߊ߬ ߜߍߟߍ߲߫ ߞߟߊ ߞߊߟߌߡߊ߲߫ ߕߘߍ߬ ߊ߲ߠߎ߬ ߝߎߣߎ߲ߞߋ߫ ߜߍߟߍ߲ ߠߎ߬ ߘߌ߫...
((ߒ ߝߊ߬߹...
ߒ ߝߊ߬߹...
ߒ ߧߴߊ߬ ߝߐ߫ ߟߊ߫ ߞߊ߬ ߛߊ߬ߦߌ߫ ߊ߬ ߡߊ߬.
ߒ ߝߊ߬، ߒ ߘߌ߫ ߡߎ߲߬ ߞߍ߫ ߛߴߊ߬ ߘߌ߫ ߓߍ߲߬ ؟...))
ߒ ߞߊ߬ߛߌ߬ ߘߊ߫ ߡߊ߬ߞߎ߲ ߘߐ߫߸ ߒ ߞߊ߬ߛߌ߬ߡߊ߲߬ߕߐ ߟߋ߬ ߛߌ߬ߣߐ߰ ߘߊ߫.
ߏ߬ ߕߊ߬ߡߌ߲ ߞߐ߫߸ ߊ߬ߟߋ ߣߌ߫ ߒߠߋ ߡߊ߫ ߞߎߡߊ߫ ߛߊ߬ ߝߌ߲߬ ߘߋ߬ߣߍ߲߬ ߞߏ ߞߊ߲߬ ߏ߬ ߞߐ߫ ߝߋߎ߫: ߒ ߝߊ߬ ߞߵߊ߬ ߞߏߝߐ߫ ߒ ߧߋ߫ ߛߋ߲߬ߧߊ߬ ߝߟߐ ߣߴߊ߬ ߟߊߓߊ߲ ߠߋ߬ ߓߍ߯ ߘߌ߫ ߞߋߟߋ߲ߘߌ߫.
ߒ ߕߘߍ߬ ߓߊ߯ ߛߊ߬ ߘߋ߲߬ߣߍ߲ ߠߊߕߌ߲߮ ߦߋ߫ ߌߞߘߐ߫߸ ߒ ߘߌ߫ ߒ ߓߏ߬ߙߌ߬ ߓߌߙߙߌ߫߸ ߞߊ߬ ߒ ߛߌ߰ ߕߏ߲߬ߜߏ ߟߊ߫.
ߒ ߘߌ߫ ߛߊ߭ ߦߋ߫ ߊ߬ ߛߐߙߐ߲߫ ߠߊ߫ ߥߏ߭ ߟߊ߫.
ߦߏ߫ ߡߐ߱ ߡߍ߲ ߟߊߟߐ߲ߠߌ߲ߣߍ߲߫ ߕߘߍ߬ ߊ߬ ߟߊ߫ ߢߣߊߓߊ߯ߦߊ ߟߊ߫߸ ߒ ߝߊ߬ ߘߴߊ߬ ߢߊߟߏߐ߬ ߦߋ߲߬ ߝߊ߲ ߘߐ߫ ߖߏߣߊ߫ ߞߊ߬ ߡߎߢߍ߫.
ߛߊ߭ ߘߴߊ߬ ߛߌ߲߫ ߊ߬ߟߋ ߟߴߌߞߘߐ߫ ߞߵߊ߬ ߘߊ ߟߊߞߊ߬ߣߍ߲ ߕߏ߫.
ߊ߬ ߓߊ߯ ߛߋ߫ ߒ ߝߊ߬ ߡߊ߬߸ ߏ߬ ߘߴߊ߬ ߡߊߡߣߎ߬ߡߣߍ߫ ߊ߬ ߕߍ߮ ߟߊ߫، ߛߊ߭ ߝߣߊ߫ ߘߌ߫ ߘߌ߬ߢߍ߫ ߡߊ߬ߡߎ߬ߡߣߍ߬ߟߌ ߏ߬ ߡߊ߬߸ ߞߵߊ߬ ߝߊ߬ߘߌ ߓߍ߯ ߟߊߦߙߍߦߙߍ߫ ߜߌߙߙߌ߫؛ ߤߊߓߊߘߊ߲߫߸ ߒ ߡߊ߫ ߛߊ߬ ߘߋ߲ߣߍ߲ ߦߴߊ߬ ߛߎߡߊ߲߫ ߠߊ߫ ߞߏߖߎ߯ ߛߌߣߍߣߍ߲ ߞߍ߫ ߟߊ߫ ߒ ߝߊ߬ ߟߊ߫.
ߡߊ߬ߡߣߎ߬ߡߣߍ߬ߟߌ ߣߌ߫ ߖߋ߬ߓߌ߬ߟߌ ߘߐ߫ ߝߊ߬ߘߌ߬ ߟߊߦߙߍߦߙߍ ߏ߬ ߸ (ߛߊ߬ߝߙߎߟߊߦߌ߫߸ ߒ ߞߊ߫ ߞߊ߲߫ ߞߴߊ߬ ߝߐ߫ ߟߋ߬ ߞߏ߫ ߞߟߌߟߌ ߡߊ߬ߡߣߎ߬ߡߣߍ߬ߟߌ ߣߌ߫ ߖߋ߬ߓߌ߬ߟߌ ߟߊ߬ߦߙߍ߬ߦߙߍ߬ߟߌ) ߸ ߏ߬ ߕߘߍ߬ ߒߠߋ ߓߌ߬ߟߊ߬ ߟߊ߫ ߦߌߟߊ߲ߦߌߟߊ߲߫ ߠߋ߬ ߘߐ߫: ߒ ߕߘߍ߬ ߒ ߡߙߌ߫ ߟߊ߫ ߡߎ߬ߘߎ߲߬ ߞߎߤߊߢߐ߲߯ߦߊ ߛߎ߮ ߘߏ߫ ߟߋ߬ ߡߊ߬؛ ߕߍ߮ ߘߌ߫ ߢߌ߬ߣߌ߲߬ߞߊ߬ߟߌ ߞߍ߫߸ ߝߊ߬ߘߌ߬ ߦߙߍߦߙߍ ߘߌ߫ ߖߋ߬ߓߌ߬ߟߌ ߞߍ߫...
ߊ߬ߥߐ߫߸ ߊ߬ ߕߘߍ߬ ߟߋ߬ ߦߏ߫ ߞߎߡߊߢߐ߲߯ߦߊ.
ߦߊ߯ߟߊ߫، ߒߠߋ ߝߣߊ߫ ߘߌ߫ ߛߋ߫ ߓߊ߬ߘߏ߬ߢߐ߲߰ߦߊ߬ ߛߎ߮ ߏ߬ ߟߊ߫ ߟߏ߲ ߘߏ߫ ߓߊ߬؟
ߓߊ߬ߙߌ߫߸ߊ߬ߦߌ߫: ߒ ߕߘߍ߬ ߥߊ߫ ߟߊ߫ ߞߊ߬ߙߊ߲߬ߕߊ ߟߊ߫.
ߞߏ߲߬ߣߌ߲߬ ߊ߬ ߟߐ߮ ߕߘߍ߬ ߒ ߠߊ߫߸ ߊ߬߬ ߟߐ߮ ߖߍ߬ߘߍߖߍ߬ߘߍ ߟߋ߬ ߕߘߍ߬ ߒ ߠߊ߫، ߒ ߝߣߊ߫ ߦߋ߫ ߒ ߕߍ߮ ߡߊ߬ ߛߊ߭ ߣߌ߲߬ ߣߊ߫߸ ߞߵߊ߬ ߝߊ߰ߡߎ߲߬߸ ߞߊ߬ ߝߊ߬ߘߌ߬ ߦߙߍߦߙߍ ߣߌ߲߬ ߞߘߐ ߟߐ߲߫؛ ߒ߬ߞߊ߬، ߒ ߕߘߍ߬ ߡߴߊ߬ ߟߐ߲߫ ߛߊ߭ ߞߍߕߐ߫ ߕߘߍ߬ ߒ ߕߍ߮ ߟߊߞߢߐ߬ߡߊ߬ ߟߊ߫ ߘߌ߬߸ ߞߊ߬ ߜߎ߲߬ߘߎ߫ ߞߊ߬ߙߌ߬ߝߊ߬ ߒ ߠߊ߫، ߒ ߖߘߐ߬ߣߍ߲߫ ߕߘߍ߬ ߞߏ߫ ߝߏߦߌ߬ ߕߴߊ߬ ߓߟߏ߫ ߊ߬ ߘߌ߫ ߡߍ߲ ߞߊ߬ߙߊ߬ߝߊ߬ ߒ ߠߊ߫ ߝߋߎ߫...
ߒ ߝߊ߭ ߕߘߍ߬ ߞߵߊ߬ ߘߐߞߕߌ߫ ߕߎ߬ߡߊ ߡߍ߲ ߞߴߊ߬ ߓߘߊ߫ ߡߟߏ߬ߞߏ߬ߡߟߊ߬ߞߊ߬ߣߍ߲ ߡߊߡߣߎ߬ߡߣߍ߬ ߞߊߕߌ߫߸ ߊ߬ ߘߴߊ߬ ߓߌ߬ߟߊ߬ ߝߊ߯ߛߌ߫؛ ߛߊ߭ ߕߘߍ߬ ߘߴߊ߬ ߡߙߐߡߙߐ߫ ߊ߬ ߖߍ߬ߘߍ ߡߊ߬ ߒ ߝߊ߬ ߛߌ߰ ߛߊ߰ߜߟߏ ߞߎ߲߭ ߘߏ߫ ߞߘߐ߫߸ ߞߵߊ߬ ߢߊ ߓߍ߲߬ ߞߎߙߊ߲ ߡߊ߬.
ߛߌ߰ߘߊ ߂
ߒ ߝߊ߬ ߕߘߍ߬ ߓߊ߯ߙߊ ߡߍ߲ ߓߍ߯ ߞߍ߫ ߟߴ ߊ߬ ߟߊ߫ ߕߏ߲߬ߜߏ ߟߊ߫߸ ߏ߬ ߛߌ߫ ߡߊ߫ ߘߌߦߊ߫ ߒ ߧߋ߫ ߞߊ߬ ߛߋ߫ ߛߊߣߌ߲߫ ߓߊ߯ߙߊ ߘߐ߫؛ ߊ߬ ߢߐ߲߰ ߟߌ߬ߤߙߐ߬ߡߊ ߣߌ߫ ߞߎ߬ߛߊ߲߬ߧߊ߬ ߞߏ߫ ߕߍ߫ ߦߋ߲߬، ߊ߬ ߣߌ߫ ߝߣߊ߫߸ ߊ߬ߟߋ ߓߊ߯ߙߊ ߝߌ߬ߘߊ߬ߟߡߊ ߟߋ߬ ߕߘߍ߬. ߝߌ߬ߘߊ ߖߍ߬ߘߍ߫ ߖߍ߬ߘߍ ߟߋ߬ ߜߎ߫ ߕߘߍ߬߸ ߡߍ߲ ߦߋ߫ ߟߏ߲ ߠߎ߬ ߝߙߍߕߍߢߐ߲߯ߦߊ ߡߊߝߊ߬ߟߋ߲߬ ߠߊ߫.
ߏ߬ ߟߋ ߞߏߛߐ߲߬߸ ߒ ߓߊ߯ ߡߏ߬ߛߏ ߡߍ߲ ߣߴߊ߬ ߟߊ߫ ߖߋ߬ߟߌ߬ߗߍ ߦߋ߫ ߘߏ߲߬ ߠߊ߫ ߕߏ߲߬ߜߏ ߘߊ ߝߍ߬ ߌߞߘߐ߫߸ ߒ ߘߌ߫ ߒ ߓߌ߬ߟߴ ߊ߬ߟߎ߬ ߞߐ߫ ߞߋߟߋ߲ߘߌ߫.
ߒ ߕߘߍ߬ ߞߵߊ߬ ߟߐ߲߫ ߡߏ߬ߛߏ ߦߋ߫ ߡߍ߲ ߝߍ߬ ߗߐ߫: ߊ߬ ߣߊ߬ ߘߊ߫ ߛߊߣߌ߲ ߠߋ߬ ߘߌ߫߸ ߞߏ߫ ߒ ߝߊ߬ ߦߴߊ߬ ߞߍ߫ ߡߊ߬ߛߘߌ ߘߌ߫.
ߡߏ߬ߛߏ ߓߐ߫ ߘߊ߫ ߛߊߣߌ߲ ߣߌ߲߬ ߘߌ߫ ߛߌ߯ߙߌ߲߫ ߘߊ߬ߡߊ߲߬ߝߍ ߟߎ߫ ߟߋ߬ ߘߐ߫߸ ߊ߬ ߞߊ߬ ߞߊߙߏ߫ ߦߙߌߞߊ ߞߍ߫ ߊ߬ ߓߌߘߌ߲ߣߍ߲߫ ߊ߬ ߞߐ߫ ߟߊ߫ ߞߐ߭ ߟߎ߬ ߞߣߐ߫ ߘߊ߬ߡߊ߲߬ ߝߎ߰ߘߌ߬ ߞߏ ߟߊ߫߸ ߞߊ߬ ߓߐ߱ ߣߌ߫ ߛߊߣߌ߲߫ ߡߎ߮ ߓߐ߫ ߢߐ߲߮ ߘߐ߫ ߡߊ߬ߞߐ߬ߣߐ߲߬ߠߌ߲ ߞߎ߲߬ߘߐ߬ߖߊ߲ ߞߐߝߍ߬.
ߡߏ߬ߛߏ ߢߌ߲߬ ߠߎ߬ ߞߋߟߋ߲߫ ߕߘߍ߬ ߘߍ߫ ߣߊ߬ ߟߊ߫ ߤߓߊߘߊ߲߫: ߊ߬ߟߎ߫ ߞߵߊ߬ ߟߐ߲߫ ߗߐ߫ ߞߏ߫ ߒ ߝߊ߬ ߟߊ߫ ߓߊ߯ߙߊ ߘߊ߲߭ ߕߘߍ߬ ߕߍ߫ ߛߌ߬ߦߊ߬ߞߌ߬ ߓߊ߯ߙߊ ߘߐߙߐ߲߫ ߘߌ߫؛ ߤߊ߬ߟߌ߬ ߣߌ߫ ߓߊ߯ߙߊ߫ ߛߎ߮ ߏ߬ ߟߋ ߕߘߵߊ߬ ߓߟߏ߫߸ ߊ߬ߟߎ߫ ߕߎ߲߬ ߦߴߊ߬ ߟߐ߲߫ ߠߊ߫ ߣߴߊ߬ߟߎ߬ ߝߟߐ߫ ߟߋ߬ ߣߊ߬ ߘߊ߫ ߥߟߊ߫ ߣߴߊ߬ߟߎ߬ ߝߟߐ߫ ߟߋ߬ ߟߊ߫ ߓߊ߯ߙߊ ߞߍߕߐ߫.
ߣߴߏ߬ ߕߍ߫߸ ߊ߬ߟߎ߫ ߘߏ߲߬ ߡߊ߬ߞߏ ߦߋ߫ ߞߍ߫ ߟߊ߫ ߡߊ߬ߖߐ߯ߙߊ߲ ߠߊ߫ ߕߎ߬ߡߊ߬ߘߊ߬ ߘߊ߲߬ߠߊߕߍ߰ߣߍ߲ ߘߏ߫ ߟߋ߬ ߟߊ߫߸ ߦߏ߫ ߛߎ߲ߞߊߙߏ߫ ߛߊߟߌ ߥߟߊ߫ ߘߐ߲߬ߞߌ߲߬ ߛߊߟߌ ߤߊߡߊ߲߫ ߘߋ߲ߓߦߊ ߟߊ߫ ߢߊ߰ߢߊ߮ ߛߎ߮ ߓߍ߯ ߤߊߡߊ߲ߕߍ߫ ߘߐ߲߭.
ߏ߬ ߘߐ߫، ߣߴߊ߬ߟߎ߬ ߦߴߊ߬ ߝߍ߬ ߞߵߊ߬ߟߎ߫ ߤߊ߬ߙߌ߬ߖߍ߮ ߟߞߊߟߌߦߊ߫߸ ߛߊ߫ ߒ ߝߊ߬ ߘߌ߫ ߓߊ߯ߙߊ ߕߐ߭ ߟߎ߬ ߟߊߟߐ߬ ߊ߬ߟߎ߬ ߖߍ߬ߘߍ ߕߊ ߢߍ߫߸ ߊ߬ߟߎ߫ ߕߘߍ߬ ߡߓߊ߬ߟߌ߬ߡߊ߬ߟߊ ߥߟߊ߫ ߖߋ߬ߟߌ ߟߋ߬ ߕߊ߬ ߟߊ߫߸ ߊ߬ߟߎ߬ ߣߌ߫ ߡߍ߲ ߘߌ߫ ߓߍ߲߬ ߛߊ߬ߙߊ ߘߏ߫ ߡߊ߬߸ ߏ߬ ߦߴߊ߬ ߟߊ߫ ߘߊߟߌߟߌ߫ ߓߊ߯ߙߊ ߞߍ߫.
ߖߋ߬ߟߌ߬ߗߍ߫ ߕߍ߬ߘߍ߫ ߊ߬ ߛߌ߰ ߟߊ߫ ߟߋ߬߸ ߞߊ߬ ߞߏߙߊ ߡߌ߬ߣߴߊ߬ ߓߟߏ߫߸ ߏ߬ ߡߍ߲ ߦߴߊ߲ ߠߊ߫ ߖߎ߬ߟߎ ߘߌ߫߸ ߞߊ߬ ߒ ߝߊ߬ ߡߓߊߟߌߡߊ ߘߊߡߌ߬ߣߊ߬.
ߒߠߋ ߞߏ߬ߣߌ߲߬ ߢߣߊ߫߸ ߘߐ߲߬ߞߟߌ ߏ߬ ߕߘߍ߬ ߕߎ߬ߡߊߓߊ ߟߋ߬ ߘߌ߫.
ߒ ߕߘߍ߬ ߒ ߝߊ߬ ߓߋ߲ߓߊ߫ ߞߘߐ߬ߡߊ߲ ߠߎ߬ ߟߊ߫ ߞߏߓߊ߫ ߞߍߣߍ߲ ߠߎ߫ ߟߋ߬ ߡߍ߲߫ ߠߊ߫߸ ߊ߬ ߣߌ߫ ߓߋ߲ߓߊ߫ ߞߘߐ ߏ߬ ߟߎ߬ ߟߊ߫ ߕߎ߬ߡߊ ߟߎ߬ ߕߎ߲߰ߢߐ߲߰ߠߊ߬ ߝߙߍߕߍߕߍ߫؛ ߡߓߊ߬ߟߌ߬ߡߊ߬ ߞߊ߲ ߏ߬ ߟߎ߬ ߝߐ ߦߴߌߘߐ߫ ߢߊ ߡߍ߲߸ ߊ߬ ߕߘߍ߬ ߟߋ߬ ߦߏ߫ ߓߐ߲ߛߐ߲ߢߐ߲߯ߦߊ ߦߙߌߓߊ ߣߴߊ߬ ߓߏߟߏ߲ ߠߎ߬ ߟߋ ߕߘߍ߬ ߝߍߘߍ߲ߝߍߘߍ߲߫ ߞߊ߲߬ ߦߙߐ߫ ߣߌ߫ ߦߙߐ߫ ߘߐ߫߸ ߞߊ߬ ߓߏߟߏ߲߫ ߡߌߛߍ߲ ߣߌ߫ ߓߏߟߏ߲߫ ߢߟߋߟߋ߫ ߗߍ߬ߡߍ ߦߋ߫ ߒ ߤߊ߲ߞߟߌ ߟߊ߫.
ߖߟߎ߬ߝߐ ߝߣߊ߫ ߕߘߍ߬ ߣߊ߬ ߟߊ߫ ߕߐ߯ߓߊ ߏ߬ ߟߎ߬ ߞߐߞߘߐߘߌߦߊ߫ ߟߊ߫ ߞߏߛߓߍ߫߸ ߞߵߊ߬ߟߎ߬ ߘߐߞߍ߫ ߝߐߟߌߛߋ߲߫ ߞߊ߲߫ ߣߐ߲߮ ߥߟߊ߫ ߞߊ߲߫ ߜߌߟߌ߲ ߠߊ߫.
ߖߋ߬ߟߌ߬ߗߍ ߓߐߣߍ߲߫ ߟߐ߲ߠߌ߲ ߢߌ߲߬ ߠߎ߬ ߘߌ߫ ߡߌ߲߫؟
ߊ߬ ߓߐߣߍ߲߫ ߦߟߌ߫ ߡߊߞߊ߬ߙߊ߲߬ߧߊ߬ߣߍ߲ ߠߋ߬ ߘߐ߫ ߛߋߙߙߋ߫߸ ߢߍߓߊ߮ ߟߎ߬ ߟߐ߲ߕߊ ߟߎ߬ ߘߐ߫ ߞߊ߬ߣߌ߲߫߸ ߏ߬ ߡߍ߲ ߦߋ߫ ߊ߲ ߠߊ߫ ߡߍ߲ߢߐ߲߯ߠߊ ߓߊߖߎ ߘߌ߫.
ߊ߬ ߕߘߍ߬ ߊ߬ ߕߊ ߝߙߊ߬ ߟߴߊ߬ ߞߊ߲߬ ߓߊ߬؟
ߏ߬ ߓߍ߫ ߛߋ߫ ߞߍ߫ ߟߊ߫: ߓߊߏ߬، ߖߋ߬ߟߌ ߓߊ߯ߙߊ ߟߋ߬ ߡߊ߬ߕߐ߰ߟߌ ߘߌ߫.
ߊ߬ ߡߊ߲߫ ߞߊ߲߫ ߝߣߊ߫ ߞߊ߬ ߦߋߢߐ߲߯ߠߊ ߟߎ߬ ߘߓߐ߫߸ ߓߊ، ߊ߬ ߟߊ߫ ߓߊ߯ߙߊ ߟߵߏ߬ ߟߎ߬ ߟߊߞߊ߲ߘߊ ߘߌ߫ ߞߵߊ߬ߟߎ߬ ߕߏ߫ ߊ߬ߟߎ߬ ߛߎ߮ ߟߊ߫.
ߓߊ߬ߙߌ߫ ߏ߬ ߕߎ߲߬ ߕߍ߫ ߒ ߢߣߊ߫ ߞߏ߫ ߘߌ߫ ߥߊ߯ߕߌ ߏ߬ ߟߊ߫߸ ߘߐ߬ߓߏ߲߬ߠߌ߲߬ ߞߊ߲ ߏ߬ ߟߎ߬ ߕߘߍ߬ ߘߌߡߊ߲߫ ߒ ߘߐ߫ ߞߏߛߓߍ߫ ߸ߦߏ߫ ߒ ߞߊ߬ ߒ ߖߏ߯ߙߏ߫ ߒ ߣߌ߫ ߒ ߠߊ߫ ߘߋ߲ߣߍ߲ߦߊ.
ߣߌ߫ ߒ ߕߘߍ߬ ߓߊ߯ ߒ ߞߎ߲߭ ߞߘߐߕߊ߬ ߞߊ߬ ߒ ߢߊ ߟߐ߬ ߒ ߝߊ߬ ߘߐ߫߸ ߒ ߘߴߊ߬ ߦߋ߫ ߞߏ߫ ߤߣߍߟߌ߫ ߞߋߟߋ߲ ߏ߬ ߟߋ ߕߘߍ߬ ߊ߬ ߘߐ߫߸ ߞߴ ߊ߬ ߟߊ߫ ߤߙߐߓߘߍߦߊ ߓߘߊ߫ ߛߊ߲ߞߘߐߕߊ߬؛ ߒ ߕߎ߲߬ ߞߵߊ߬ ߟߐ߲߫ ߊ߬ ߓߊ߲ ߞߐ ߡߊ߬ߕߐ߰ߟߌ ߣߍ߯ߣߍ߯ ߟߊ߫߸ ߞߏ߫ ߊ߬ ߘߌ߫ ߘߌ߬ߢߍ߬ ߡߏ߬ߛߏ ߕߊ ߡߊ߬.
ߒ߬ߓߊ߬ ߏ߬ ߟߐ߲ ߕߎ߲߬ ߡߊ߫ ߘߊ߲߬ ߒߠߋ ߞߋߟߋ߲߫ ߡߊ߬ ߘߋ߬: ߡߏ߬ߛߏ ߝߣߊ߫ ߕߘߍ߬ ߓߘߊ߫ ߒ ߝߊ߬ ߢߊ ߟߊߛߍߥߊ߫ ߘߐ߬ߖߏ߰ߙߏ߬ߟߌ ߓߟߏ߫؛ ߊ߬ ߞߵߊ߬ ߟߊ߫ ߛߊߣߌ߲߫ ߡߎ߮ ߘߌ߫ ߦߏ߫ ߓߍ߲߬ ߓߘߊ߫ ߓߊ߲߫ ߞߍ߫ ߟߊ߫ ߞߏ ߡߊ߬ ߞߘߐ߬ߡߊ߲߲߬، ߒ ߝߊ߬ ߞߵߊ߬ ߟߊ߫ ߡߊ߲߬ߕߊ߮ ߕߊ߬ ߞߊ߬ ߛߊߣߌ߲ ߖߌߘߊ߲ߦߊ߫.
-ߌ ߦߋ߫ ߡߊ߬ߛߘߌ ߛߎ߯ߦߊ ߢߌ߬ߡߊ߲ ߠߋ ߝߍ߬؟
ߊ߬ ߞߊ߲߫ ߕߘߍ߬.
-ߒ ߦߋ߫...
ߊ߬ ߘߌ߫ ߞߍ߫ ߥߊ߯ߕߌ ߘߏ߫ ߟߊ߫߸ ߞߏ߫ ߡߏ߬ߛߏ ߖߍ߬ߘߍ ߡߴߊ߬ ߟߐ߲߫ ߜߘߋߜߘߋ߫߸ ߊ߬ ߦߋ߫ ߡߊ߬ߛߘߌ߬ ߛߎ߰ ߞߋߟߋ߲߫ ߡߍ߲ ߞߐ߫، ߓߊߏ߬، ߊ߬ ߣߌ ߘߌ߫ ߟߊ߫ ߘߐ߫ ߞߊ߲߬߸ ߞߊߣߵߊ߬ ߟߊ߫ ߘߏ߫ ߜߘߍ߫ ߞߊ߲߬؛ ߊ߬ ߝߐߒߛߌߟߊ ߘߐ߫߸ ߊ߬ ߕߘߍ߬ ߡߊ߬ߛߘߌ ߓߍ߯ ߟߋ߬ ߝߍ߬ ߞߋߟߋ߲ߘߌ߫؛ ߓߊ߬ߙߌ߬߸ ߣߴߊ߬ ߞߍ߫ ߘߴߏ߬ ߓߍ߯ ߝߍ߬߸ ߝߏߣߴߊ߬ ߕߘߍ߬ ߣߊ߬ ߘߊ߫ ߛߊߣߌ߲߫ ߛߙߊ߫ ߜߘߍ߫ ߘߌ߫߸ ߡߍ߲ ߣߌ߫ ߝߟߐߡߊ߫ ߣߊ߬ߣߍ߲ ߢߌ߲߬ ߕߍ߫ ߞߋߟߋ߲߫ ߘߌ߫، ߝߏ߫ ߊ߬ ߕߘߍ߬ ߊ߬ ߥߛߊ߬ߞߎ߲߬ ߊ߬ ߓߟߏߞߏ ߟߋ߬ ߘߐ߫.
-ߌ ߡߊ߬ߞߏ ߦߴߊ߬ ߟߊ߫ ߥߊ߯ߕߌ ߢߌ߬ߡߊ߬؟
ߒ ߝߊ߬ ߕߘߴߊ߬ ߝߐ߫ ߟߊ߫.
ߊ߬ ߘߏ߲߬ ߕߘߍ߬ ߓߍ߲߬ ߠߊ߫ ߕߎ߬ߡߘߊ߬ ߞߙߐߕߐߣߍ߲ ߠߋ߬ ߡߵߊ߬ ߛߌߦߊߡߊ߲ ߘߐ߫.
-ߊ߫߹
ߌ ߞߙߐߕߐ߫ ߢߊ߫ ߛߎ߮ ߡߍ߲ ߣߌ߲߬؟
ߒ ߞߍߕߐ߫ ߏ߬ ߓߍ߯ ߕߎ߬ߡߊ ߓߐ߫ ߟߊ߫ ߡߌ߲߫؟
- ߒ ߜߍ߬ߘߍ߲߬ߣߍ߲߫ ߠߋ߬ ߛߎߋ߯.
-ߡߏ߬ߛߏ ߘߴߊ߬ ߖߋ߬ߟߌ߬.
-ߒ ߕߘߍ߬ ߡߊ߫ ߡߏ߬ߛߏ߫ ߡߊ߬ߛߘߌ߬ߟߊ߲ߘߌ ߦߋ߫ ߞߊ߬ ߛߋ߫ ߌ ߘߐ߫.
ߒ߬ߓߊ߬ ߹
ߒ ߘߌ߫ ߒ ߓߟߏߘߐߓߍ߲߬ ߞߵߌ ߤߊߖߎ߮ ߢߊ߬.
ߌ ߓߘߊ߫ ߛߍߥߊ߫ ߓߊ߬؟
ߊ߬ ߞߊ߬ ߓߐ߰ ߘߊ߮ ߕߊ߬ ߸ ߡߍ߲ ߓߟߏߡߊߞߊ߬ߣߍ߲߬ ߛߊߣߌ߲߫ ߦߋߟߋ߲ ߞߊ߲ߡߊ߬߸ ߞߊ߬ ߛߊߣߌ߲ߡߎ߮ ߞߴߊ߬ ߘߐ߫؛ ߞߊ߬ ߝߌ߲߬ߝߌ߲߬ ߡߎ߮ ߘߏ߲߬ ߘߊߣߌ߲ ߡߊ߬ ߕߎ߯ߣߌ߲߫߸ ߞߋ߬ߡߎ߲ ߏ߬ ߦߋ߫ ߦߙߌ߫ ߜߍߟߍ߲ ߘߏ߫ ߟߎ߫ ߓߐߒߘߐ ߛߋ߬ ߘߌ߫؛ ߊ߬ ߞߎ߲߬ߝߊ߮ ߘߐ߫ ߸ ߊ߬ ߞߵߏ߬ ߡߎ߰ߡߍ߫ ߛߌ߰ ߝߌ߲߬ߝߌ߲߬ߞߘߎ߬ ߞߋߟߋ߲ ߏ߬ ߞߊ߲߬.
ߏ߬ ߘߐ߫߸ ߓߊ߯ߙߊ ߘߊߡߌ߬ߣߊ߸ ߡߏ߬ߛߏ ߖߌ߰ߡߊ߬ߝߊ߬ߣߍ߲ ߞߵߊ߬ ߞߐߛߊ߬ߦߌ߲߬ ߞߊ߬ ߥߴߊ߬ ߟߊ߫ ߓߊ߯ߙߊ ߟߎ߬ ߞߍ߫، ߊ߬ ߞߎ߲߬ߠߊ߬ߝߎ߬ߟߋ߬ߣߍ߲߬ ߝߊ߲߯ߛߊ߲߫ ߏ߬ ߞߵߊ߬ ߟߊ߫ ߖߊ߬ߟߌ߬ߗߍ ߕߏ߫ ߊ߬ ߞߐ߫ ߒ ߝߊ߬ ߡߓߊߟߌߡߊ ߟߊ߫߸ ߊ߬ ߕߘߍ߬ ߓߘߊ߫ ߢߌ߬ߡߊ ߛߐ߬ߘߐ߲߫ ߏ߬ ߡߍ߲ ߠߊ߫.
ߒ ߝߊ߬ ߟߊ߫ ߞߐߙߍߦߊ ߡߊ߬ߣߊ ߡߊ߬߸ ߡߞߊ߬ߙߊ߲߬ߘߋ߲ ߠߎ߫ ߞߊ߬ ߝߊ߲ߜߟߏ߫ ߝߌ߬ߟߊ ߟߎ߬ ߝߍ߫ ߘߊߡߌ߬ߣߊ߬߸ ߊ߬ ߛߊ߰ ߜߟߏ߬ߟߡߊ ߟߋ߬ ߛߌ߰ߣߍ߲߫ ߕߘߍ߬ ߝߊ߲ ߝߎ߬ߘߎ ߝߊ߲߭ ߝߌ߬ߟߊ߫ ߝߍ߬߸ ߞߊ߬ ߝߊ߲ߓߟߌ ߞߍ߫ ߞߵߊ߬ ߓߌ߬ߟߊ߬ ߝߊ߲ߕߊߘߎ߲ ߡߊ߬.
ߡߞߊ߬ߙߊ߬ߘߋ߲ ߏ߬ ߟߎ߫ ߕߘߍ߬ ߛߏ߲߬ߛߏ߬ߘߌ߲߬ߠߌ߲ ߛߌ߱ ߟߋ߬ ߘߐ߫ ߞߘߊߎ߫ ߝߊ߲ߜߟߏ ߢߊߞߘߐ߫؛ ߞߊ߬ߙߊ߲߬ߘߋ߲߬ ߖߊ߯ߙߋߣߍ߲߫ ߕߘߍ߬ߒ߬ߘߐ߬ߟߌ ߟߊ߫ ߓߟߏ߫ ߟߊ߫ ߓߊ߯ߟߙߊ ߟߎ߫ ߝߍ߬ ߓߊ߯ߙߊ ߟߎ߬ ߘߐ߫؛ ߒ߬ߓߊ߬ ߊ߬ ߓߍ߯ ߘߐ߫ ߘߐ߯ߡߊ߲ߡߐ߮ -ߕߍ߬ߘߍ߫ ߛߌ߬ߘߊ߬ߝߊ߬ ߟߋ߬ ߘߌ߫ -߸ ߏ߬ ߕߘߍ߬ ߕߍ߫ ߘߏ߫ ߜߘߍ߫ ߟߊ߫ ߝߊ߲߫ ߝߍ ߣߌ߫ ߞߏ߫ ߟߊߞߙߐߛߌ ߞߐ߫߸ ߦߊ߬ߣߌ߲߫ ߊ߬ ߝߣߊ߫ ߦߋ߫ ߛߋ߫ ߓߊ߯ߙߊ߫ ߡߌߛߍ߲ ߠߎ߬ ߞߍ ߡߊ߬.
ߕߎ߬ߡߊ ߏ߬ ߟߊ߫߸ ߊ߬ߟߎ߫ ߝߌ߬ߟߊ ߕߘߍ߬ ߊ߬ߟߎ߬ ߘߌ߯ߘߌ߯ ߟߊ߫ ߝߌߙߌ߲ߝߌߙߌ߲ߠߊ߲ ߞߊ߲߬ ߝߊ߲߬ߞߊ ߟߊ߫߸ ߝߊ߲߫ ߕߊߡߍߣߍ߲߫ ߘߴߊ߬ ߟߐ߬߸ ߞߊ߬ ߣߌߡߦߊ߫ ߦߏ߫ ߥߐ߬ߞߎ߬ߟߐ߬ ߞߍ߲ߘߍߞߍ߲ߘߍ߫ ߤߌߣߓߊߟߌ.
ߏ߬ ߘߐ߫߸ ߒ ߝߊ߬ ߘߴߊ߬ ߟߊ߫ ߓߊ߬ߙߊ߲ ߞߍ߫ ߞߊ߬ ߘߊ߱ ߛߌ߰ ߕߊ ߞߊ߲߬.
ߏ߬ ߓߊ߯ ߞߍ߫ ߌߞߘߐ߫، ߓߊ߯ߙߊ ߓߍ߯ ߘߌ߫ ߘߊߓߌ߬ߟߊ߫ ߕߏ߲߬ߜߏ ߟߊ߫: ߛߊߣߌ߲ ߦߋ߫ ߦߋ߬ߟߋ߲ ߞߊ߲߬ ߕߎ߬ߡߊ ߡߍ߲ ߞߊ߬ ߓߊ߲߫ ߞߊ߬ ߛߎߡߊ߫ ߕߐߍ߫߸ ߘߊ߬ߢߊ߲ ߣߌ߫ ߝߎߥߊ߲߫ ߛߌ߫ ߡߊ߲߫ ߞߊ߲߫ ߞߊ߬ ߓߊ߯ߙߊ߫ ߊ߬ ߞߍ߬ߙߍߝߍ߬؛ ߓߊߏ߬ ߖߘߐ߬ ߞߍߣߍ߲ ߞߐ߫ ߣߍ߱ ߡߐ߬ߟߐ߲߬ߒ߬ߕߊ߲ ߏ߬ ߘߏ߫ ߟߎ߫ ߝߍߙߍ߲ ߞߊ߬ߣߊ߬ ߓߋ߬ ߣߍ߰ߘߊ߮ ߘߐ߫.
ߜߊߞߌ ߘߐߙߐ߲߫ ߠߋ߬ ߘߌ߫ ߛߋ߫ ߓߊ߯ߙߊ߫ ߟߊ߫.
ߓߊ߬ߙߌ߬ ߡߍ߲ ߠߎ߬ ߕߘߍ߬ ߜߊߞߌ ߘߏ߫ ߓߊ߯ߙߊ ߞߊ߲߬߸ ߏ߬ ߟߎ߫ ߕߘߍ߬ ߓߊ߯ߙߊ ߏ߬ ߟߊߓߊ߲ ߠߞߊߟߌߦߊ߫ ߟߊ߫ ߟߋ߬ ߥߟߊ߫ ߞߵߊ߬ ߓߟߏߞߊ߬ ߘߏߦߌ߲߫߸ ߞߣߊ߬ ߝߙߊ߬ ߡߞߊ߬ߙߊ߲߬ߘߋ߲ ߠߎ߬ ߡߐ߲ߣߍ߲ ߞߊ߲߬ ߝߊ߲ ߠߊߡߌߣߌ߲ ߘߐ߫.
ߊ߬ ߝߐߒߛߌߟߊ ߘߐ߫، ߊ߬ߟߎ߬ ߥߙߍߓߊ ߟߋ߬ ߕߘߍ߬ ߊ߬ߟߎ߬ ߡߐ߲߫ ߠߊ߫ ߒ ߝߊ߬ ߡߊ߬ ߛߐ߲߬߸ ߢߊ߫ ߡߊ߬߸ ߣߌ߫ ߒ ߡߊ߫ ߒ ߡߊߘߏ߲߬ ߞߏߛߓߍ߫߸ ߒ ߕߍ߫ ߓߊ߯ߙߊ ߕߐ߭ ߦߋ߫، ߞߊ߬ߡߊߛߐ߬ߘߐ߲߬ ߒ ߠߊ߫ ߘߐ߯ߦߊ ߝߍ߬.
ߕߎ߬ߡߊ ߡߍ߲ ߣߴ ߊ߬ ߕߘߍ߬ ߘߐߜߍ߬ߘߍ߲߬ ߠߊ߫ ߊ߬ ߟߊ߫ ߕߏ߰ߝߏ ߟߎ߬ ߘߐ߫߸ ߒ ߝߊ߬ ߘߌ߫ ߞߊ߬ߙߊ߬ߘߋ߲ ߠߎ߬ ߡߊߕߊ߯.
ߊ߬ ߕߘߍ߬ ߊ߬ ߓߟߏ ߘߐߙߐ߲߫ ߠߋ߬ ߞߊߘߌ߫ ߟߴߊ߬ߟߎ߬ ߢߍ߫: ߊ߬ ߕߎ߲߬ ߕߍ߫ ߞߎߡߊߘߋ߲߫ ߞߋߟߋ߲߫ ߔߋ ߝߐ߫ ߟߊ߫ ߕߎ߬ߡߊ ߏ߬ ߟߊ߫߸ߡߐ߰ ߛߌ߫ ߕߎ߲߬ ߕߍ߫ ߝߋ߲߫ ߝߐ߫ ߟߊ߫، ߡߐ߰ ߛߌ߫ ߕߎ߲߬ ߡߊ߲߫ ߞߊ߲߫ ߞߊ߬ ߞߎߡߊ߫؛ ߊ߬ߟߋ߬ ߖߋ߬ߟߌ߬ߗߍ ߖߍ߬ߘߍ ߝߣߊ߫ ߞߵߊ߬ ߞߊ߲ ߡߊߖߌ߰ ߝߎߍ߲߫؛ ߝߊ߲ߜߟߏ ߝߍߟߌ߫ ߞߊ߲ ߣߌ߫ ߛߊߣߌ߲߫ ߦߋߟߋ߲ ߡߊ߲߬ߞߊ߲߬ߣߍ߲ ߏ߬ ߘߐߙߐ߲߫ ߠߋ߬ ߕߘߍ߬ ߡߊ߬ߞߎ߲߬ ߜߘߎ ߏ߬ ߓߟߏߕߍ߰ ߟߊ߫.
ߤߊߟߌ߬ ߣߌ߫ ߒ ߝߊ߬ ߕߎ߲߬ ߕߍ߫ ߞߎߡߊ߫ ߟߊ߫ ߜߍ ߘߐ߫߸ ߒ ߕߎ߲߬ ߞߵߊ߬ ߟߐ߲߫ ߞߴ ߊ߬ ߦߋ߫ ߘߏ߫ ߝߐ߫ ߟߴߊ߬ ߞߣߐߘߐ߫؛ ߒ ߕߘߍ߬ ߊ߬ ߟߐ߲߫ ߠߴߊ߬ ߘߊߜߟߏ ߟߎ߬ ߟߊߡߊ߱ ߟߋ߬ ߡߊ߬؛ ߊ߬ ߕߘߍ߬ ߊ߬ ߓߌߘߌ߲߫ ߠߊ߫ ߘߊ߱ ߞߎ߲߬ߠߊ߫߸ ߞߊ߬ ߛߊߣߌ߲߫ ߘߐߡߊ߰ߡߊ߱ ߸ ߊ߬ ߣߌ߫ ߝߌ߲߬ߝߌ߲߬ߞߘߎ ߣߌ߫ ߕߟߊߡߊߞߎߘߎ߲ ߘߏ߫ ߟߊ߫. ߏ߬ ߓߊ߯ ߡߍߣߍ߲߫ ߌߞߘߐ߫߸ ߊ߬ ߘߴߊ߬ ߡߊߝߊ߬ߟߋ߲߬ ߘߏ߫ ߜߘߍ߫ ߟߊ߫.
ߒ ߝߊ߬ ߕߘߍ߬ ߘߊߞߘߐ߫ ߞߊ߲߫ ߢߌ߬ߡߊ߬ ߝߐ߫ ߟߊ߫؟
ߒ ߡߴߊ߬ ߟߐ߲߫؛ ߒ ߡߴߊ߬ ߟߐ߲߫ ߕߘߋ߫: ߞߎߡߊ߫ ߞߊ߲ ߏ߬ ߛߌ߫ ߡߊ߫ ߟߊߓߌ߬ߟߊ߬ ߒ ߠߊ߫.
ߏ߬ ߞߍߕߐ߫ ߕߘߍ߬ ߡߎ߲߬ ߘߌ߫ ߣߌ߫ ߞߙߌߛߌ߫ ߕߍ߫؟
ߊ߬ ߝߐ߫ ߊ߬ ߕߘߍ߬ ߕߍ߫ ߕߊ ߣߌ߫ ߛߊߣߌ߲ ߥߐ߬ߞߎ߬ߟߐ ߟߋ߬ ߡߊߕߙߊ߫ ߟߊ߫ ߥߟߊ߫ ߕߊ ߣߌ߫ ߝߢߐ ߤߊߡߊ߲߫ ߝߢߐ ߡߍ߲ ߦߋ߫ ߓߐ߫ ߟߊ߫ ߝߊ߲ߓߟߌ ߥߏ߭ ߟߊ߫߸ ߤߊߡߊ߲ߕߍ߫ ߕߊ ߡߍ߲ ߦߋ߫ ߓߐ߫ ߟߊ߫ ߝߢߐ ߘߐ߫،ߊ߬ ߣߌ߫ ߛߊߣߌ߲ ߡߍ߲ ߝߘߎߣߍ߲߫ ߕߊ ߡߊ߬ ؛ ߊ߬ ߕߎ߲߬ ߕߴߏ߬ ߟߎ߬ ߟߊ߫ ߘߍ߬ߡߍ߲߬ߠߌ߲ ߣߴߊ߬ߟߎ߬ ߟߊ߫ ߕߋߙߌߦߊ ߣߴߊ߬ߟߎ߬ ߟߊ߫ ߝߘߎߢߐ߲߯ߦߊ ߟߋ߬ ߢߌߣߌ߲߫ ߠߊ߫ ߓߊ߬؟
ߊ߬ߥߐ߫، ߥߐ߬ߞߎ߬ߟߐ ߟߎ߬ ߟߊ߫ ߕߘߍ߬ߒ߬ߘߐ߬ߟߌ ߦߋ߫ ߛߊߣߌ߲߫ ߦߋߟߋ߲ ߓߊߖߎ ߘߏ߫ ߟߋ߬ ߛߎߋ߯߹
ߦߙߍߞߍߟߌ ߡߍ߲ ߞߍ ߕߘߵߌߘߐ߫ ߒ ߢߊߞߘߐ߫ ߏ߬ ߘߌ߫߸ ߏ߬ ߦߋ߫ ߛߊߣߌ߲߫ ߦߋߟߋ߲߫ ߜߊ߲߯ߛߊ߲߫ ߠߋ߬ ߘߌ߫ ߊ߬ ߟߐ߲ߓߊߟߌ ߓߟߏ߫؛ ߛߊߣߌ߲߫ ߦߋߟߋ߲ ߠߋ߬ ߕߘߍ߬ ߛߎߋ߯߸ ߓߊ߬ߙߌ߬ ߞߏ߫ ߜߘߍ߫ ߟߋ߬ ߕߘߍ߬: ߛߎߦߊ߫ ߘߐߞߏ ߡߍ߲ ߘߌ߫ ߛߋ߫ ߟߊߘߌ߬ߢߍ߬ ߟߊ߫ ߥߟߊ߫ ߞߵߊ߬ ߞߐ߲߫ ߥߐ߬ߞߎߟߐ ߟߎ߬ ߓߟߏ߫؛ ߏ߬ ߟߋ ߦߴߊ߬ ߞߍ߫ ߟߊ߫ ߓߍ߯ ߕߘߍ߬ ߊ߬ ߛߌ߰ ߟߴߊ߬ ߟߊ߫ ߖߙߌ߫ ߒ ߝߊ߬ ߘߊߝߍ߬߸ ߞߊ߬ ߕߏ߫ ߖߐ߬ߘߐ ߡߊ߬ߞߐ߬ߣߐ߲߬ߠߌ߲ ߘߐ߫.
ߊ߬ ߣߌ߫ ߓߊߏ߬ ߡߊ߬ߞߎ߲ ߣߌ߫ ߘߐ߬ߞߐ߬ߣߐ߲߬ߠߌ߲ ߏ߬ ߕߍ߬ߘߍ߫ ߦߋ߲߬ ߸ ߤߊߟߌ߬ ߒ ߕߘߍ߬ ߘߋ߲ߣߍ߲ ߠߋ߬ ߘߌ߫ ߸ ߒ ߕߍ߬ߘߴߊ߬ ߢߊߦߋ߫ ߟߊ߫  ߞߏ߫ ߓߊ߯ߙߊ߫ ߛߌ߫ ߕߍ߫ ߦߋ߲߬߸ ߡߍ߲ ߕߊ߬ߡߌ߲߬ߣߍ߲߫ ߛߊߣߌ߲߫ ߓߊ߯ߙߊ ߟߊ߫.
ߒ ߕߘߍ߬ ߝߌ߬ߘߊ ߟߋ߬ ߡߊߞߐ߬ߣߐ߲ ߠߊ߫߸ ߒ ߣߊ߬ߣߍ߲߫ ߕߘߍ߬ߞߏ ߟߋ߬ ߘߐ߫ ߝߌ߬ߘߊ ߘߐ߫ ߸ ߏ߬ ߟߋ ߘߏ߲߬ ߕߘߍ߬ ߝߋߝߋ߫، ߒ߬ߓߊ߬ ߓߐߒߘߐ ߦߴߊ߬ ߟߊ߫.
ߒ ߕߘߍ߬ ߕߍ߫ ߓߐߒߘߐ ߏ߬ ߓߍ߯ ߝߊ߰ߡߎ߲߬ ߟߊ߫؛ ߒ ߛߌ߬ ߞߛߊߓߌ߫ ߕߎ߲߬ ߡߊ߫ ߛߋ߫ ߊ߬ ߢߊߦߋ ߡߊ߬ ߡߎ߬ߣߎ߲߬؛ ߏ߬ ߓߍ߯ ߣߴߊ߬ ߕߊ߸ ߒ ߛߌߞߊߣߍ߲߫ ߕߘߍ߬ ߊ߬ߟߎ߫ ߡߊ߬ ߊ߬ߟߎ߫ ߖߊ߲߬ߕߏ߬ߟߌ߬ ߞߏ߬ߖߎ߮ ߡߊ߬ ߓߊ߬ߛߊ߲߬ߞߊߙߋ ߥߊ߯ߕߌ ߘߊ߱ ߞߣߐ߫ ߦߏ߫ ߘߌ߯ߣߊߞߏ.
ߣߌ߫ ߛߊߣߌ߲ ߦߋ߬ߟߋ߲ ߘߊߡߌ߬ߣߊ߬ ߘߊ߫߸ ߣߌ߫ ߞߊ߲ߡߊߦߟߍ ߕߎ߲߬ ߡߊ߫ ߟߊߕߐ߲߫ ߝߋߝߋ߫߸ ߒ ߕߘߍ߬ ߘߌ߫ ߞߎߙߋ߫، ߕߎ߬ߡߊ߬ߘߐ߫߸ ߊ߲ ߓߍ߯ ߕߘߍ߬ ߘߌ߫ ߞߎߙߋ߫؛ ߒ ߝߊ߬ߘߌ ߦߙߍߦߙߍ߫ ߘߊ߫ ߒ ߞߊ߲߬. ߒ ߝߊ߬ ߕߘߍ߬ ߛߊߣߌ߲߫ ߘߍ߰ ߜߌߟߌ߲ ߏ߬ ߟߊߡߊ߱ ߞߊ߲߬ ߡߍߞߍ߭߸ ߓߍ߯ ߝߊ߬ߘߌ߫ ߕߘߍ߬ ߦߙߍߦߙߍ߫ ߟߴߊ߬ ߞߊ߬، ߝߌ߲߬ߝߌ߲߬ߞߘߎ ߓߊ߲ߕߐߟߊ ߟߋ߬ ߕߘߍ߬ ߖߋ߬ߣߌ߲߬ ߠߴ ߏ߬ ߘߌ߫.
ߦߋ߬ߟߋ߲߬ߠߌ߲߬ ߝߌߟߊߣߊ߲ ߕߘߍ߬ ߕߎ߲߰ ߠߴߏ߬ ߟߋ߬ ߟߊ߫؛ ߛߊߣߌ߲ ߕߘߍ߬ ߓߘߊ߫ ߥߋ߲ߛߋ߲ߦߊ߫ ߝߏ߫ ߞߵߊ߬ ߞߍ߫ ߖߌ ߘߌ߫.
ߥߐ߬ߞߎߟߐ ߟߎ߬ ߡߴߊ߬ߟߎ߫ ߓߊ߲߬ ߓߊ߯ߙߊ ߘߐ߫ ߡߎ߰ߡߍ߫߹
-ߊߟߎ߫ ߦߋ߫ ߕߏ߬ߝߊ߬ߘߋ߲ ߡߊߘߏ߲߬ ߓߊ߫߹
ߒ ߝߊ߬ ߟߊ߫ ߝߐߕߊ ߏ߬ ߞߊ߬ ߞߎߡߓߊߟߌߦߊ ߕߐ߲ ߠߊߥߟߌ߬߸ ߏ߬ ߡߍ߲ ߕߍ߬ߘߍ߫ ߒ߬ ߟߐ߬ ߟߊ߫ ߡߊ߬ߞߎ߲ ߠߊ߫.
ߡߞߊ߬ߙߊ߲߬ߘߋ߲ ߘߏ߫ ߞߊ߬ ߕߏ߬ߝߊ߬ߘߋ߲ ߡߍ߲ ߛߌ߰߸ ߥߏ߭ ߟߋ߬ ߕߘߍ߬ ߏ߬ ߕߍߡߊ߬߸ ߞߵߏ߬ ߞߣߐߟߊ ߡߊߡߎ߲߬ ߛߋ߬ߕߟߎ ߟߊ߫ ߓߘߏߓߘߊ߫.
ߒ ߝߊ߬ ߞߊ߬ ߘߊ߱ ߟߊߖߌ߰ ߕߊ ߞߊ߲߬߸ߞߊ߬ ߘߊ ߡߊߖߍ߲߬ߞߍ߫ ߛߐߟߍߡߐߟߍ߫ ߸ ߒ ߞߊ߬ ߛߊߣߌ߲ ߦߋ߫ ߥߦߏ߬ ߟߊ߫ ߕߏ߬ߝߊ߬ߘߋ߲ ߞߣߐ߫߸ ߊ߬ ߦߋ߫ ߥߦߏ߬ ߟߊ߫ ߦߏ߫ ߕߊ ߥߋ߲߬ߛߋ߲߬ߠߡߊ.
ߊ߬ ߕߎ߬ߢߦߊ߬ ߓߟߏߡߊ߬߸ ߊ߬ߟߋ߬ ߕߊ ߖߟߎ߬ ߡߌ߬ߛߍ߲߬ ߢߟߋߢߟߋ ߟߋ߬ ߕߘߍ߬߸ ߞߵߊ߬ ߜߍ߫ ߔߋߙߙߋ߫.
ߊ߬ ߕߍ߬ߘߍ߫ ߖߌ߰ ߟߊ߫ ߕߏ߬ߝߊ߬ߘߋ߲ ߞߣߐ߫ ߢߊ ߡߍ߲ ߸ ߕߟߎ߫ ߓߊ߲ߞߊ ߕߘߍ߬ ߦߋ߬ߟߋ߲߬ ߠߊ߫ ߕߋ߲߬ ߠߋ߬ ߗߐ߲߯߸ ߞߊ߬ ߡߍ߯ߡߍ߯ ߓߟߌߥߎ߫߸ ߞߊߣߊ߬ ߞߍ߫ ߛߌ߬ߛߌ߬ ߘߎ߲ߘߎ߫ ߘߌ߫߸ ߡߍ߲ ߦߋ߫ ߓߍ߯ ߞߊ߲߫ ߠߊߝߍ߫ ߟߊ߫߸ ߞߊ߬ ߘߏ߲߬ ߢߊ ߡߊ߬ ߞߴߊ߲ ߓߍ߯ ߢߊߖߌߡߍߣߍ߲ߕߐ ߕߏ߫ ߕߌ߬ߛߏߕߌ߬ߛߏ ߟߊ߫.
ߒ ߕߘߍ߬ ߒ ߡߙߌ߫ ߟߊ߫ ߛߐ߲߬߸ ߞߏ߫ ߒ ߝߊ߬ ߕߘߍ߬ ߘߌ߫ ߛߋ߫ ߦߋ߬ߟߋ߲߬ߠߌ߲ ߓߊ߯ߙߊ ߟߎ߬ ߞߊ߬ߙߌ߬ߝߊ߬ ߟߴߊ߬ ߘߍ߬ߡߍ߲߬ߓߊ߮ ߘߏ߫ ߟߎ߫ ߟߊ߫: ߞߎ߬ߛߊ߲߬ߧߊ߬ ߛߌ߫ ߡߊ߫ ߕߘߍ߫ ߊ߬ߟߎ߬ ߘߐ߫؛ ߓߟߏߦߊߟߌ ߢߌ߲߬ ߠߎ߬ ߓߘߊ߫ ߞߍ߫ ߊ߬ߟߎ߬ ߢߣߊ߫ ߛߋ߲߬ߧߊ߫ ߗߡߍ߬، ߊ߬ߟߎ߬ ߘߌ߫ ߛߋ߫ ߦߋ߬ߟߋ߲߬ߠߌ߲ ߓߊ߯ߙߊ ߟߎ߬ ߞߍ߫ ߤߊ߲߯ ߊ߬ ߟߊߓߊ߲߫ ߞߏߢߌߡߊ.
ߓߊ߬ߙߌ߬ ߒ ߞߵߊ߬ ߝߐ߫ ߞߏ߫ ߒ ߝߊ߬ ߕߘߍ߬ ߊ߬ ߘߊߜߟߏ ߟߊߡߊ߰ ߟߊ߫.
ߊ߲ ߕߘߍ߬ ߕߍ߫ ߘߊߞߘߐ߫ ߞߎߡߊ ߏ߬ ߡߍ߲ ߠߊ߫. ߜߎ߲߬ߘߎ߬ ߞߎߡߊ ߣߌ߫ ߞߙߌߛߌ ߏ߬ ߟߎ߫ ߕߍ߬ߘߍ߫ ߟߐ߬ ߟߊ߫ ߝߋ߲߫ ߠߎ߫ ߟߋ߬ ߡߊ߬߸ ߊ߲ ߕߘߍ߬ ߕߍ߫ ߡߍ߲ ߠߎ߬ ߦߋ߫ ߟߊ߫߸ ߊ߲ ߕߴߊ߬ߟߎ߬ ߞߊ߲߫ ߡߍ߲߫ ߠߊ߫߸ߊ߬ ߢߊ߫ ߖߐ߲ߖߐ߲ ߠߋ߬ ߕߘߍ߬ ߏ߬ ߘߌ߫.
ߕߊ ߣߌ߫ ߝߢߐ ߣߌ߫ ߥߐ߬ߞߎߟߐ ߟߎ߬ ߘߋߟߌ߫ ߓߊ߲ߓߊߟߌ ߣߌ߫ ߛߎ߫ ߓߍ߲ߓߍ߲ߓߍ߲ ߠߎ߬ ߟߐ߲ߠߌ߲ ߕߘߍ߬ ߒ ߝߊ߬ ߞߋߟߋ߲߫ ߔߋ߫ ߟߋ߬ ߓߟߏ߫. ߏ߬ ߟߋ ߞߏߛߐ߲߬߸ ߊ߬ߟߋ ߞߋߟߋ߲߫ ߠߋ߬ ߕߘߍ߬ ߞߏ ߓߍ߯ ߟߊߛߌ߲߫ ߠߊ߫.
ߊ߲ ߠߊ߫ ߦߋߢߐ߲߯ߠߊ ߝߣߊ߫ ߘߐ߫߸ ߡߐ߰ ߜߘߍ߫ ߛߌ߫ ߡߊ߲߫ ߞߊ߲߫ ߞߊ߬ ߕߘߍ߬ ߛߊߣߌ߲߫ ߓߊ߯ߙߊ ߘߐ߫߸ ߝߏ߫ ߛߌ߬ߦߊ߬ߞߌ ߖߘߍ߬ߞߊߣߌ߲.
ߊ߬ ߣߌ߫ ߛߎߋ߯߸ ߛߌ߬ߦߊ߬ߞߌ ߖߍ߬ߘߍ ߞߋߟߋ߲߫ ߔߋ߫ ߟߋ߬ ߞߵߊ߬ ߟߊ߫ ߞߙߌߛߌ ߜߎ߲߬ߘߎ ߟߐ߲߫، ߓߊߏ߬ ߸ߓߟߏߟߊߞߌߦߊ߫ ߓߊ߯ߙߓߊ ߟߋ߬ ߛߊߣߌ߲߫ ߓߊ߯ߙߊ ߘߐ߫߸ ߞߵߏ߬ ߟߊ߫ ߟߊߒߠߊߕߋߦߊ ߣߌ߫ ߥߍ߬ߣߍ ߞߊ߲߬ ߸ ߊ߬ߟߋ߬ ߓߊ߯ߙߊ ߦߋ߫ ߞߊ߬ߙߌ߬ߝߊ߬ ߟߊ߫ ߡߐ߰ ߟߊ߫ ߡߙߌ߫ ߛߊߣߌ߲ ߣߌ߫ ߓߟߏߣߐ߫ ߦߋߣߍ߲ ߠߎ߬ ߟߋ߬ ߞߏߛߐ߲߬.
ߒ ߡߊ߫ ߟߵߊ߬ ߟߊ߫ ߣߌ߫ ߛߌ߬ߦߊ߬ߞߌ߬ ߦߋ߫ ߦߋ߲߬ ߡߍ߲ ߘߴߊ߬ ߓߊ߲߬ ߓߊ߯ߙߊ ߢߌ߲߬ ߡߊ߬ -ߛߊ߬ߝߙߎ߬ߟߊ߯ߦߌ߫ ߒ ߞߊ߫ ߞߊ߲߫ ߕߘߍ߬ ߞߵߊ߬ ߝߐ߫ ߟߋ߬: ߞߏߘߐߜߍߕߊ ߟߋ߬߹
-ߓߊߏ߬، ߊ߬ ߦߋ߫ ߢߟߊߞߌߦߊ ߡߍ߲ ߠߊߓߊ߯ߙߊ߫ ߟߊ߫ ߸ ߣߎ߬ߡߎ߲߬ߦߊ߬ ߓߊ߯ߙߊ ߥߟߊ߫ ߕߙߏ߬ߞߏ߬ߦߊ ߕߊ ߤߊߡߊ߲߫ ߦߙߌߡߐ߯ߣߍ߲ ߠߊߘߊ߲߫ ߛߌ߫ ߕߴߏ߬ ߘߴߊ߬ ߡߊ߬߸ ߤߊߟߌ߬ ߣߌ߫ ߓߊ߯ߙߊ ߏ߬ ߟߎ߬ ߞߍߢߊ ߢߟߊߞߌߦߊ ߡߊ߲߫ ߘߐ߯߸ ߤߊߟߌ߬ ߣߌ߫ ߦߙߌ߫ ߡߐ߰ߣߍ߲ ߡߍ߲ ߠߎ߬ ߦߋ߫ ߟߛߍ߫ ߟߊ߫ ߞߊߕߟߍ ߟߊ߫߸ ߏ߬ ߟߎ߬ ߝߣߊ߫ ߕߍ߫ ߞߍ߫ ߗߋߣߍ߲߫ ߘߌ߫߹
ߌߞߏߡߌ߲߬ ߛߊߣߌ߲ ߕߘߍ߬ ߓߘߊ߫ ߛߎߡߊ߫ ߕߏ߬ߝߊ߬ߘߋ߲ ߞߣߐߥߏ ߘߐ߫ ߸ ߒ ߝߊ߬ ߞߵߊ߬ ߜߊ߬ߛߌ߫ ߘߊߡߌ߬ߣߊ߬ ߕߏߘߌ߫ ߜߌߟߌ߲ ߠߊ߫ ߸ ߞߵߊ߬ ߘߐߛߊ߬ߡߊ߲߬.
ߊ߬ ߟߊ߫ ߛߌ߬ߦߊ߬ߞߌ߬ߦߊ߬ ߓߊ߯ߦߊ ߖߍ߬ߘߍ߫-ߖߍ߬ߘߍ߫ ߘߊߡߌ߬ߣߊ߬ ߕߎߡߊ߫ ߖߐ߲ߖߐ߲ ߠߋ߬ ߕߍ߬ߘߍ߫ ߏ߬ ߘߌ߫؛ ߒ ߞߵߊ߬ ߟߊߞߙߐ߬ߛߌ߬ ߞߏ߫ ߦߊ߬ߣߌ߲߫ ߊ߬ ߦߋ߫ ߓߊ߯ߙߊ ߏ߬ ߘߊߡߌ߬ߣߊ߬߸ ߊ߬ ߕߘߍ߬ ߕߍ߫ ߢߌ߬ߣߊ߬ ߟߊ߫ ߛߊ߬ ߘߋ߲ߣߍ߲ ߡߊߡߙߐߡߙߐߣߍ߲ ߏ߬ ߡߊߡߣߎ߬ߡߣߍ ߞߐ߫ ߊ߬ ߟߊ߫ ߛߊ߰ߜߟߏ ߞߘߐ߫ ߤߓߊߘߊ߲߫؛ ߊ߬ ߛߌߞߊ߫ ߛߌ߫ ߕߘߍ߬ ߕߍ߫ ߒ ߠߊ߫߸ ߞߴߊ߬ ߝߣߊ߫ ߕߊ߫ ߡߊ߬ߜߍ߲߬ ߢߌߣߌ߲ ߠߴߏ߬ ߘߌ߫ ߓߊ߯ߙߊ ߣߊ߬ߕߐ ߞߊ߲ߡߊ߬ ߸ ߏ߬ ߡߍ߲ ߦߴߊ߬ ߘߐ߫ ߜߟߍ߬ߡߊ߲ ߘߌ߫.
ߘߊߞߓߊߣߊ߲ߞߏ ߟߋ߬ ߕߎ߲߬ ߕߍ߫ ߏ߬ ߘߌ߫߸ ߛߎߦߊߘߐߞߏ ߟߋ߬ ߕߎ߲߬ ߕߴߏ߬ ߘߌ߫߸ ߞߵߊ߬ ߓߍ߲߬ ߞߏ ߞߍߢߊ ߡߊ߬߸ ߞߏ߫ ߛߊ߬ ߘߋ߲ߣߍ߲ ߡߊߡߙߐߡߙߐߣߍ߲߫ ߕߘߍ߬ ߊ߬ ߟߊ߫ ߛߊ߰ߜߟߏ ߞߘߐ߫ ߡߎߣߎ߲߬ ߓߊ߬؟
ߊ߬ ߕߘߍ߬ ߞߍ߫ ߟߊ߫ ߦߋ߲߬ ߥߊ߯ߕߌ ߓߍ߯ ߟߊ߫، ߊ߬ ߕߘߍ߬ ߕߍ߫ ߥߊ߫ ߟߊ߫ ߓߐ߫ ߟߊ߫ ߒ ߝߊ߬ ߡߊ߬ ߥߊ߯ߕߌ ߓߍ߯ ߸ ߓߊ߬ߙߌ߬، ߛߊߣߌ߲߫ ߓߊ߯ߙߊ ߟߏ߲߫ ߛߌ߫ ߕߘߍ߬ ߕߍ߫ ߝߐ߫ ߟߴߊ߬ ߞߐ߫.
ߊ߬ ߟߊ߫ ߢߣߊߓߊ߯ߦߊ ߕߘߍ߬ ߕߍ߫ ߓߙߊ߬ ߟߊ߫ ߒߠߋ ߘߐ߫؛ ߞߊ߬ߦߌ߯ ߒ ߝߊ߬ ߞߵߊ߲ ߠߊ߫ ߛߌߦߊ ߥߐ߬ߞߎ߬ߟߐ߬ ߞߏ ߢߊߝߐ߫ ߒ ߧߋ߫ ߟߏ߲ ߘߏ߫ ߥߎ߬ߙߊ ߝߍ߬߸ ߒ ߕߎ߲߬ ߕߍ߫ ߞߓߊߞߏߦߊ߫ ߟߊ߫ ߡߎ߬ߕߎ߲߬؛ ߛߊ߭ ߕߘߍ߬ ߞߍ߫ ߟߊ߫ ߦߋ߲߬: ߊ߬ ߟߊߟߐ߲ߠߌ߲ߣߍ߲߫ ߠߋ߬ ߕߘߍ߬ ߟߊ߬ߝߐ ߟߊ߫.
ߊ߬ ߕߘߍ߬ ߒ ߝߊ߬ ߝߣߊ߫ ߟߊߟߐ߲ߠߌ߲߫ ߠߊ߫ ߓߊ߬؟
ߏ߬ ߜߍߣߍ߲߫ ߠߋ߬ ߕߘߍ߬ ߒ ߢߣߊ߫ ߛߎߋ߯: ߊ߬ ߕߘߍ߬ ߕߴߊ߬ ߟߊߟߐ߲ߠߌ߲߫ ߠߊ߫ ߓߊ߬؟
ߓߊ߬ߙߌ߫ ߞߎ߲߬ ߜߘߍ߫ ߕߘߍ߬ ߕߍ߫ ߒ ߓߟߏ߫ ߞߊ߬ ߒ ߠߊ߫ ߤߊߕߍߦߊ߫ ߏ߬ ߡߊ߬ ߝߊ߯ߛߌ߫.
ߞߎ߬ߛߊ߲߬ߕߊ߰ߘߌ ߡߍ߲ ߦߋ߫ ߛߊߣߌ߲߫ ߓߊ߯ߙߊ ߟߊ߫߸ ߏ߬ ߞߊ߫ ߞߊ߲߫ ߞߊ߬ ߛߐ߰ ߞߏ߬ߟߌ ߟߋ߬ ߡߊ߬ ߸ ߞߴߌ ߝߊ߬ߘߌ ߓߊ߲߭ ߓߍ߯ ߞߏ߬ ߸ ߊ߬ ߣߌ߫ ߝߣߊ߫، ߊ߬ ߞߊߣߊ߬ ߗߍ߬ߣߌ߬ߡߛߏ߬ߦߊ߬ ߛߌ߫ ߞߍ߫ ߓߊ߯ߙߊ ߞߎ߲߬ߕߊ߮ ߞߘߐ߫.
ߊ߬ ߟߊ߫ ߟߊ߲߬ߘߊ ߓߏ߲߬ߧߊ ߞߏߛߐ߲߬߸ߒ ߝߊ߬ ߕߘߍ߬ ߕߴߛߋ߫ ߕߐ߲ ߏ߬ ߡߊߝߘߏ߬ ߟߊ߫.
ߒߠߋ ߞߏ߬ߣߌ߲߬ ߕߎ߲߬ ߕߍ߫ ߊ߬ ߞߐߛߊ߬ߦߌ߲߬ߕߐ ߦߋ߫ ߟߴߊ߬ ߛߌ߬ߓߏ߲ ߠߊ߫؛ ߒ ߕߘߍ߬ ߊ߬ ߦߋ߫ ߟߴߊ߬ ߟߊ߫ ߗߋ ߟߋ߬ ߟߊ߫ ߤߊߟߌ߬ ߓߟߏߘߐߓߍ߲ ߟߊ߲ߞߣߍߡߦߊߣߍ߲ ߕߴߊ߬ ߘߐ߫.
ߏ߬ ߓߟߏߡߊ߬ ߸ ߡߍ߲ ߕߘߍ߬ ߜߊ߲߫ ߠߴߊ߲ ߢߊ ߞߎ߲߬ߠߊ߬߸ ߊ߬ ߟߊ߫ ߥߐ߬ߞߎ߬ߟߐ߬ߝߌ߲ ߠߋ߬ ߕߘߍ߬ ߊ߬ ߛߌ߬ߓߏ߬ ߟߊߘߏ߲߬ ߠߴߊ߬ ߡߊ߬߸ ߊ߬ ߟߊ߫ ߘߎ߰ߛߊ ߟߊ߬ߝߐ ߟߎ߬ ߟߊ߫، ߊ߬ ߓߊ߯ ߊ߬ ߥߟߌ߬ ߌߞߘߐ߫߸ ߊ߬ ߛߊߣߌ߲ߡߊ߲ ߠߋ߬ ߕߍ߬ߘߍ߫ ߘߏ߲߬ ߠߊ߫ ߕߏ߲߬ߜߏ ߟߊ߫߸ ߞߊ߬ ߖߓߐ ߟߎ߬ ߛߎ߬ߛߊ߬ ߊ߬ ߝߊ߬ߘߌ ߡߊ߬߸ ߡߍ߲ ߠߎ߬ ߕߘߍ߬ ߊ߬ ߟߊ߫ ߓߊߛߌ߫ ߘߊ߯ ߥߙߍ ߟߎ߬ ߘߐ߫.
ߒ ߟߊߣߍ߲߫ ߕߘߍ߬ ߊ߬ ߟߊ߫ ߞߏ߫ ߒ ߝߊ߬ ߕߘߍ߬ ߕߍ߫ ߘߏ߲߬ ߠߊ߫ ߕߏ߲߬ߜߏ ߟߊ߫ ߝߋߎ߫߸ ߣߵߊ߬ ߡߊ߫ ߛߊߣߌ߲ߧߊ ߟߊ߲߬ߘߊ ߟߎ߬ ߟߊߕߋߟߋ߲߫؛ ߊ߬ ߕߍ߫ ߘߋ߬ ߦߏ߫ ߒ ߧߋ߫ ߢߌߣߌ߲߫ ߠߴߊ߬ߟߋ ߓߘߍ߬ߦߊ ߟߋ ߡߊ߬ ߞߊ߬ ߕߊ߬ߡߌ߲߬ ߛߎߋߦߊ ߞߊ߲߬ -ߗߍ߭ ߟߴߊ߬ ߘߌ߫، ߊ߬ ߣߌ߫ ߗߍ߭ ߕߐ߭ ߟߎ߬ ߘߍ߬ ߘߊ߫ ߝߍ߭ ߟߎ߬ ߟߊ߫-. ߒ ߞߏ߬ߣߌ߲߬ ߞߵߊ߬ ߦߋ߫ ߟߋ߬ ߊ߬ ߦߋ߫ ߟߊ߲߬ߘߊ ߟߎ߬ ߡߊߓߏ߲߬ߧߊ߬ ߟߊ߫ ߞߏߟߌߞߏߟߌ߫ ߥߊ߯ߕߌ ߓߍ߯.
ߡߊ߬ߛߘߌ ߘߐߓߍ߲߭ ߕߘߵߌߘߐ߫ ߡߏ߬ߛߏ ߡߍ߲ ߦߋ߫߸ ߏ߬ ߣߊ߬ ߘߊ߫ ߟߋ߬ ߛߋ߲߬ߧߊ߬ ߛߌߦߊߡߊ߲߫߸ ߞߊ߬ ߓߊ߯ߙߊ ߘߊߞߎ߲ ߕߎ߬ߜߍ߬ߕߎ߬ߜߍ߬ߢߊ ߡߊߝߟߍ߫، ߢߌ߲߬ ߛߋ߲߭߸ ߊ߬ ߣߊ߬ߣߍ߲߫ ߕߘߍ߬ ߕߏ߫ ߞߊ߲ ߠߋ߬ ߡߊ߬߸ ߞߵߌ ߘߊ߰ߡߎ߲߬ ߞߏ߫ ߡߊߝߟߍߕߊ ߗߋ߲߱ ߘߐ߫، ߞߓߊߞߏ ߟߵߊ߬ ߘߌ߫ ߊ߬ߟߋ߬ ߓߟߏ߫ ߦߏ߫ ߞߓߊߣߊ߲ߞߏ ߦߴߊ߬ ߘߌ߫ ߊ߲ ߝߣߊ߫ ߓߟߏ߫ ߢߊ ߡߍ߲، ߓߊ ߒ ߝߊ߬ ߓߊ߲ߛߊ߲ ߦߋ߫ ߖߎ߬ߟߎ ߡߍ߲ ߘߐߛߊ߬ߡߊ߲߬ ߠߊ߫ ߣߌ߲߬߸ ߏ߬ ߘߌߣߊ߬ ߦߟߍ߬ߡߊ߲߫ ߞߵߊ߬ ߞߍ߫ ߡߊ߬ߖߐ߯ߙߊ߲ ߘߌ߫.
ߊ߬ ߛߌ߰ߣߍ߲߫ ߕߍ߬ߘߍ߫ ߦߋ߲߬߸ ߞߵߊ߬ ߢߊ ߥߛߎ߫ ߛߊߣߌ߲߫ ߞߊߙߌ߫ ߛߍߟߍ߲ ߏ߬ ߘߐ߫߸ ߊ߬ ߡߙߐߡߙߐ ߦߴߌߘߐ߫ ߡߊ߬ߝߊ ߘߐ߫ ߝߟߊߟߋ߲ ߘߏ߫ ߡߊ߬ ߕߌ߲ߕߊ߲߫ ߸ ߊ߬ ߜߊ߲ߜߊ߲ߣߍ߲߫ ߏ߬ ߡߍ߲ ߡߊ߬.
ߒ ߝߊ߬ ߕߘߍ߬ ߊ߬ ߢߊߞߍߙߍ߲ ߟߐ߬ ߟߴߊ߬ ߘߐ߫، ߒ ߕߘߍ߬ ߊ߬ ߦߋ߫ ߟߊ߫ ߡߎߢߍ߫ ߟߊ߫ ߕߎ߬ߡߊ ߘߏ߫ ߟߎ߫ ߟߊ߫ ߛߐ߲߬؛ ߡߏ߬ߛߏ ߟߊ߫ ߘߐ߬ߞߣߐ߲߬ߠߌ߲߫ ߥߛߊ߬ߓߊߟߌ ߕߘߍ߬ ߒ ߝߊ߬ ߟߊߛߍߥߊ߫ ߟߊ߫ ߞߊߕߌ߫.
- ߌ ߦߋ߫ ߦߙߍߦߙߍ߫ ߟߊ߫ ߓߊ߬؟
ߊ߬ ߞߵߊ߬ ߝߐ߫.
-ߒ ߧߋ߫ ߦߙߍߦߙߍ߫ ߟߊ߫ ߟߋ߬ ߓߊ߬؟
ߊ߬ ߞߵߊ߬ ߝߐ߫.
ߊ߲ߠߎ߬ ߕߘߍ߬ ߘߴߊ߬ ߡߊߦߟߍ߫ ߞߊ߬ߡߊߛߐ߬ߘߐ߲߬ ߊ߬ ߢߊߘߐߟߊ ߝߍ߬.
ߓߊߏ߲߬، ߊ߬ ߕߘߍ߬ ߦߙߍߦߙߍ߫ ߟߊ߫.
ߊ߬ ߕߘߍ߬ ߦߙߍߦߙߍ߫ ߟߊ߫ ߞߌ߬ߙߌ߲߬ߓߍ߲߬ ߡߌߣߌ߲ߡߌߣߌ߲ߠߊ߲ ߏ߬ ߟߋ ߝߍ߬߸ ߒ ߝߊ߬ ߘߏ߲߬ ߕߘߍ߬ ߛߊߣߌ߲߫ ߞߌߛߍ߫ ߢߟߋߢߟߋ ߛߐߙߐ߲߫ ߠߴߏ߬ ߟߋ ߥߏ߬ߢߊ ߕߍߟߊ ߘߐ߫.
ߒ ߝߊ߬ ߟߊ߫ ߓߊ߯ߙߊ ߟߊߓߊ߲ ߞߍ߫ ߘߊ߫ ߏ߬ ߘߊߜߋߘߋ߲ ߠߋ߬ ߘߌ߫ ߞߌ߬ߛߍ߬ ߞߎ߲ߓߊ ߘߏ߫ ߟߊ߫߸ ߡߏ߬ߛߏ ߞߵߌ ߔߏߦߌ߲߫ ߊ߬ ߛߋ߲߭ ߞߊ߲߬.
ߊ߬ ߝߐߒߛߌߟߊ ߘߐ߫، ߖߋ߬ߟߌ߬ߗߍ ߝߣߊ߫ ߕߘߍ߬ ߘߊ߫ ߓߊ߯ߙߊ ߘߐ߫ ߟߋ߬ - ߡߐ߰ ߘߴߊ߬ ߝߐ߫ ߞߏ߫ ߊ߬ ߛߋ߲߭ ߕߘߍ߬ ߊ߬ ߘߐ߫ ߝߋߝߋ߫ -ߓߊ߯ߙߊ߫ ߦߙߐ ߸ߊ߬ߟߋ߬ ߝߣߊ߫ ߕߘߍ߬ ߊ߬ ߘߊ߰ߡߎ߲߬ ߠߊ߫ ߊ߬ ߟߊ߫ ߟߊ߬ߛߍ߬ߥߊ߬ߟߌ ߘߐ߫ ؛ ߊ߬ ߕߘߍ߬ ߊ߬ ߟߊߛߍߥߊ ߦߌ߬ߘߊ߬ ߟߊ߫ ߟߋ߬ ߓߊߘߌߛߊ߫، ߊ߬ ߕߘߍ߬ ߊ߬ ߟߊ߫ ߖߎ߬ߟߎ ߛߊ߬ߡߊ߲ ߞߊ߲߬ ߦߏ߫ ߡߐ߰ ߦߟߌߘߏ߲߬ߣߍ߲، ߟߊ߬ߡߊ߮ ߕߘߍ߬ ߊ߬ ߘߐ߫ ߦߏ߫ ߊ߬ߟߋ ߖߍ߬ߘߍ ߟߋ߬ ߕߘߍ߬ ߛߌ߬ߦߊ߬ߞߌ ߘߌ߫߸ ߒ ߝߊ߬ ߖߘߍ߬ߞߊߣߌ߲߸ ߦߏ߫ ߊ߬ߟߋ ߖߍ߬ߘߍ ߓߟߏߣߐ ߟߋ߬ ߡߊ߬ߖߐ߯ߦߊ߲ ߘߌ߫.
ߊ߬ ߕߘߍ߬ ߕߍ߫ ߡߐ߰ ߘߌ߫߸ ߡߍ߲ ߦߋ߫ ߡߊߕߐ߰ߟߌ ߞߍ߫ ߟߊ߫ ߛߊ߬ߙߊ ߦߋ߫؛ ߊ߬ ߕߘߍ߬ ߕߍ߫ ߡߐ߰ ߘߌ߫߸ ߓߍ߯ ߘߌ߫ ߛߋ߫ ߡߍ߲ ߕߊ߬ ߟߊ߫ ߡߊ߬ߓߊ߬ߟߌ߬ߡߊ߬ ߞߊ߲ߡߊ߬: ߊ߬ ߕߘߍ߬ ߡߐ߰ ߟߋ߬ ߘߌ߫߸ ߡߍ߲ ߦߋ߫ ߘߐ߲߬ߞߟߌ ߛߌ߲ߘߌ߫ ߟߴߊ߬ ߞߣߐߘߐ ߥߊߟߌߢߊ ߞߏߛߐ߲߬.
ߒ ߝߊ߬ ߓߊ߲ߣߍ߲ ߞߐ߫ ߛߊߣߌ߲߫ ߞߌߛߍ߫ ߞߎ߲ߓߊ ߏ߬ ߣߘߐ߫ ߟߊ߫ ߞߌ߬ߙߌ߲߬ߓߍ߲ ߠߊߓߊ߲ ߘߌ߫߸ ߓߍ߯ ߦߴߌ ߘߊ߰ߡߎ߲߬ ߠߴߊ߬ ߓߊ߯ߙߊߣߐ ߡߊߝߟߍ ߘߐ߫߸ ߖߋ߬ߟߌ߬ߞߍ ߡߊ߫ ߛߋ߫ ߊ߬ ߖߘߍ߬ߘߐߡߌ߬ߘߊ߬ ߟߊ߫ ߓߊߞߍ߫߸ ߊ߬ ߞߊ߬ ߘߎ߬ߥߊ ߞߏߝߐ߫، ߏ߬ ߦߋ߫ ߘߐ߲߬ߞߟߌ ߟߋ߬ ߘߌ߫߸ ߡߍ߲ ߦߋ߫ ߟߊ߫ ߟߊ߫ ߗߍ߬ ߕߐ߯ߟߡߊ ߟߎ߬ ߦߋ߫߸ ߡߍ߲ ߦߋ߫ ߘߐ߲߬ ߠߊ߫ ߏ߬ ߟߎ߬ ߘߐߙߐ߲߫ ߓߟߏ߫.
ߒ߬ߓߊ߬، ߘߎ߬ߥߊ ߦߋ߫ ߘߐ߲߬ߞߟߌ߬ ߡߊߛߌߟߊ߲ߣߍ߲ ߠߋ߬ ߘߌ߫، ߝߐߟߌ ߡߍ߲ ߦߋ߫ ߡߙߊ߬ ߟߊ߫ ߡߐ߰ ߡߊ߬، ߖߋ߬ߟߌ ߕߍ߫ ߡߍ߲ ߝߐ߫ ߟߊ߫ ߓߍ߲߬ߒ߬ߛߋ߲߬ߡߊ߬ ߓߟߏߡߊ߬، ߊ߬ ߦߋ߫ ߝߐ߫ ߟߊ߫ ߗߍ߭ ߡߍ߲ ߦߋ߫߸ ߏ߬ ߝߣߊ߫ ߕߴߛߋ߫ ߊ߬ ߘߐ߲߬ ߠߊ߫ ߣߴߊ߬ ߘߐߓߍ߲߬ߣߍ߲߬ ߕߍ߫.
ߒ ߝߊ߬ ߟߊߟߐ߲ߣߌ߲ߣߍ߲߫ ߞߐ߫ ߛߌ߬ߓߏ ߘߐ߫ ߸ ߊ߬ ߛߋ߫ ߘߴߊ߬ ߓߟߏߘߐߓߍ߲߬ ߠߊ߫ ߛߎ߯ߓߊ ߡߊ߬ ߖߏߣߊ߫؛ ߖߋ߬ߟߌ߬ߗߍ ߖߍ߬ߘߍ ߞߵߊ߬ ߓߟߏߘߐߓߍ߲߬ ߠߋ߬ ߸ߊ߬ ߣߌ߫ ߡߏ߬ߛߏ ߟߊ߫ ߓߍ߲߬ߒ߬ߘߐ ߕߎ߬ߡߊ ߟߊ߫.
ߌߞߏߡߌ߲߬ ߒ ߝߊ߬ ߟߊߟߐ߲ߠߌ߲ߣߍ߲߫ ߕߘߍ߬ ߛߌ߬ߓߏ ߘߐ߫ ߊ߬ ߞߍ ߢߍ߫߸ ߏ߬ ߛߋ߫ ߘߊ߫ ߞߵߊ߬ ߓߟߏߘߐߓߍ߲߬ ߛߎߓߊ߮ ߡߊ߬؛ ߖߋߟߌ߬ߞߍ ߝߣߊ߫ ߘߐߓߍ߲߬ߣߍ߲߫ ߠߋ߬ ߕߘߍ߬߸ ߤߊߟߌ߬ ߊ߬ ߣߌ߫ ߡߏ߬ߛߏ ߓߍ߲߬ ߘߴߊ߬ ߘߐ߫߸ ߦߏ߫ ߒ ߝߊ߬ ߞߵߊ߬ ߞߍ߫ ߢߊ ߡߍ߲߸ ߊ߬ ߝߣߊ߫ ߞߊ߬ ߓߊߛߌ ߟߎ߫ ߓߌ߬ߟߊ߫ ߊ߬ ߝߊ߬ߘߌ ߡߊ߬߸ ߞߵߊ߬ ߖߍ߬ߘߍ ߟߊߕߊ߲߬ߞߊ߬ ߥߐ߬ߞߎ߬ߟߐ߬ ߖߎ߮ ߟߎ߫ ߡߊ߬߸ ߘߎ߬ߥߊ ߝߐߟߌߛߋ߲ ߦߋ߫ ߡߍ߲ ߠߎ߬ ߟߊߥߟߌ߬ ߟߊ߫ ߜߡߊ߫؛ ߞߵߊ߬ ߟߊߕߊ߲߬ߞߊ߫߸ ߕߎ߬ߡߊ߬ߘߐ߫ ߊ߫ ߓߊ߯ߙߊ߫ ߞߋߟߋ߲ߢߐ߲߯ ߞߟߋ߬ߦߊ߬ߕߐ ߟߎ߫ ߡߊ߬߸ ߡߍ߲ ߠߎ߬ ߦߋ߫ ߝߐߟߌ ߢߌ߲߬ ߡߊߞߐ߬ߣߐ߲߬ ߠߊ߫߸ ߞߴߌ ߞߏߘߌߦߊߣߍ߲߫ ߕߏ߫ ߌ ߖߘߍ߬ ߘߐ߫߸ ߞߵߌ ߕߏ߫ ߘߐ߲߬ߞߟߌ ߓߟߏ߫ ߸ ߞߵߌ ߓߏ߲߫ ߞߙߐ߬ߕߍ ߟߊ߫.
ߘߎ߬ߥߊ ߞߏߝߐ ߌߞߘߐ߫߸ ߒ ߝߊ߬ ߞߵߌ ߥߟߌ߬ ߘߏߦߌ߲߫߸ ߞߊ߬ ߞߎߟߋ߫ ߞߊ߲߫ ߞߋߟߋ߲߫ ߠߊߓߐ߫، ߛߎߘߊ߲ߠߌ߲ ߣߌ߫ ߛߍߥߊ ߓߍ߯ ߟߋ߬ ߓߊ߬ߛߊ߲߬ߣߍ߲߫ ߕߘߍ߬ ߊ߬ ߘߐ߫ ߞߢߊ߫ ߓߟߏߡߊ߬، ߕߏߘߌ ߡߌ߬ߘߊ߬ߣߍ߲ ߊ߬ ߞߌߣߌ߲ߓߟߏ ߟߊ߫ ߸ ߊ߬ ߟߊ߫ ߓߊ߯ߙߘߊ ߕߐ߰ߡߊ߬ߛߙߋ ߸ ߞߊ߬ ߛߊ߰ߖߌ߬ ߞߙߋ ߡߌ߬ߘߊ߬ ߊ߬ ߣߎߡߊ߲ߓߟߏ ߟߊ߫ ߸ ߏ߬ ߟߝߊߣߍ߲߫ ߓߊߛߌ ߟߎ߬ ߟߊ߫ ߸ ߊ߬ ߦߋ߫ ߘߐ߲߭ ߡߐ߬ߟߐ߲߬ߡߊ ߞߊ߲߬ ߞߵߊ߬ ߘߐ߲߬.
ߊ߬ ߕߘߍ߬ ߡߊ߫ ߓߊ߲߫ ߘߐ߲߭ ߠߊ߫ ߝߟߐ߫߸ ߓߊ߯ߙߟߊ ߣߌ߫ ߞߊ߬ߙߊ߲߬ߘߋ߲ ߣߌ߫ ߕߋߙߌ ߣߌ߫ ߝߙߋ߬ߢߐ߲߮ ߧߎ߬ ߕߘߍ߬ ߡߊ߬ߞߐ߬ߣߐ߲߬ߠߌ߲ ߠߊ߫߸ ߞߵߏ߬ ߓߍ߯ ߟߊ߫ ߡߏ߬ߛߏ ߡߊ߬ߖߐ߰ߙߊ߲߬ߕߌ߮ ߞߊ߲߬߸ ߓߍ߯ ߞߵߊ߬ ߟߊߡߌߣߌ߲߫ ߞߘߍߜߍ߫ ߓߊߙߌߞߊ߫ ߓߌߟߊ ߣߌ߫ ߡߊ߬ߕߐ߰ߟߌ߬ ߞߊ߲ ߘߌ߫߸ ߞߊ߬ ߖߋ߬ߟߌ߬ߗߍ ߝߣߊ߫ ߞߎߟߎ߲ߖߋ߫ ߓߍ߲߬ߒ߬ߛߋ߲߬ߡߊ ߏ߬ ߞߏߛߐ߲߬߸ ߞߊ߬ ߝߌߛߙߌ ߟߎ߬ ߞߍ߫ ߊ߬ ߦߋ߫ -ߝߌߛߙߌ ߏ߬ ߟߎ߫ ߟߋ߬ ߊ߬ߟߋ߫ ߟߊ߫ ߛߐ߬ߘߐ߲߬ߘߊ ߝߊ߲߬ߓߊ ߘߌ߫ ߊ߬ ߟߊ߫ ߘߎߢߊߘߐߕߍ߮ ߖߌ߰ߣߌ߬ߦߟߍ ߘߐ߫߸ ߦߏ߫ ߝߟߐ߫ ߛߋ߲߬ߘߐ߬ ߖߋߟߌ ߕߊ ߞߍߢߊ ߡߊ߬.
ߘߐ߲߭ ߘߐ߬ߞߟߊ߬ߦߊ߬ߟߌ ߣߌ߫ ߡߓߊ߬ߟߌ߬ߡߊ߬ߟߌ ߟߎ߬ ߢߊߞߘߐߛߍߥߊ ߕߘߍ߬ ߒ ߝߊ߬ ߞߊ߲߬߸ ߊ߬ ߞߊ߬ ߥߏ߬ߙߏ ߘߐߕߟߊ߫ ߡߐ߱ ߞߋ߬ߟߋ߲߬ߞߋ߬ߟߋ߲߬ߠߊ ߕߍ߫ ߸ ߏ߬ ߡߍ߲ ߦߋ߫ ߖߌ߬ߣߍ߬ ߛߏߡߐ߯ߦߊ ߡߐ߬ߟߐ߲ ߝߊ߬ߘߊ߲߬ߞߊ ߘߐ߰ߡߊ߬ߣߍ߲ ߘߏ߫ ߘߌ߫.
ߊ߬ ߕߐ߭ ߕߘߍ߬ ߕߏߣߍ߲߫ ߡߊ߬ߛߘߌ ߛߎ߲ ߠߋ߫ ߡߊ߬ ߝߙߌߛߊߦߖߌ ߣߌ߫ ߞߐ߰ߖߌ߬ ߞߐ߮ ߘߐ߫߸ ߞߵߊ߬ ߟߊߥߎ߬ߟߋ߲߬ ߛߟߏߟߏ߫.
ߒ ߕߘߍ߬ ߘߌ߫ ߛߋ߫ ߕߎߣߎ߲߫ ߠߊ߫ ߛߍߣߍ߲߬ߛߊ߫: ߝߌ߬ߘߊ ߕߘߍ߬ ߓߘߊ߫ ߓߊ߲߫.
ߒ߬ߓߊ߬ ߊ߬ ߛߌߦߊߡߊ߲ ߘߐ߫، ߌߞߏߡߌ߲߬ ߒ ߓߕߐ߫ ߕߘߍ߬ ߕߏ߬ߜߏ ߞߣߐ߫߸ ߒ ߣߊ ߞߵߊ߬ ߕߏ߫ ߡߊ߬ߟߏ ߥߟߊ߫ ߞߋ߲߬ߘߋ߬ ߛߎߛߎ ߟߊ߫߸ ߞߵߊ߬ ߒ ߞߟߌ߫.
- ߌ ߕߘߍ߬ ߡߌ߲߫؟
ߊ߬ ߕߘߍ߬ ߞߊ߬ ߒ ߓߐ߫ ߦߙߐ ߟߐ߲߫ ߛߎߋ߯. ߓߊ߬ߙߌ߫ ߊ߬ ߞߵߏ߬ ߝߐ߫.
-ߕߏ߲߬ߜߏ ߞߣߐ߫.
- ߊ߬ߥߐ߫، ߌ ߝߊ߬ ߕߘߍ߬ ߛߊߣߌ߲߫ ߓߊ߯ߙߊ ߟߋ߬ ߟߊ߫.
ߛߊߣߌ߲߹
ߛߊߣߌ߲ ߞߘߊߎ߫.
ߊ߬ ߞߊ߬ ߞߏ߬ߟߏ߲߬ߞߊߟߊ߲ ߞߊ߲߫ ߜߌߟߌ߲ ߠߊߖߌ߱ ߘߊߡߌ߬ߣߊ߬ ߡߊ߬ߟߏ ߥߟߊ߫ ߞߋ߲߬ߘߋ ߘߐ߫ ߛߊ߲ߞߎ߲ߠߌ߲ ߘߌ߫ ߒ߬ߞߊ߬.
-ߌ ߝߊ߬ ߘߴߊ߬ ߞߍ߲ߘߍߦߊ ߕߌߢߍ߫ ߥߍ߫߹
ߌ ߝߊ߬ ߦߋ߫ ߏ߬ ߟߋ߬ ߞߍ߫ ߟߊ߫ ߘߋ߬.
-ߒ ߞߊ߲߫: ߊ߬ ߞߊ߬ ߘߎ߬ߥߊ ߟߋ߬ ߘߐ߲߬.
-ߘߎ߬ߥߊ߹
ߘߎ߬ߥߊ߬ ߘߐ߲ ߕߍߣߊ߬ ߊ߬ ߕߊ߲߬ߞߊ߬ ߟߊ߫ ߢߊ߫ ߘߌߡߌ߲ ߡߊ߬ ߘߋ߬.
ߌߟߋ ߝߣߊ߫، ߌ ߓߊ߯ ߌ ߕߏߟߏ߲߫ ߟߎ ߞߣߐ߫߸ ߏ߬ ߟߋ ߞߊ߫ ߝߌ߬ߛߊ߬ ߌ ߥߊߣߍ߲߫ ߘߴߌ ߛߌ߰ ߟߊ߫ ߜߊ߲߬ߜߊ߲ ߣߌ߫ ߛߌ߬ߛߌ ߟߊ߫ ߕߏ߲߬ߜߏ ߞߣߐ߫ ߦߋ߲߬.
ߊ߬ ߕߘߍ߬ ߡߊ߲߫ ߘߌ߫ ߒ ߣߊ ߦߋ߫ ߒ ߝߊ߬ ߦߋ߫ ߛߊߣߌ߲ ߓߊ߯ߙߊ߫.
ߊ߬ ߕߘߍ߬ ߞߊ߬ ߛߊߣߌ߲ ߣߘߐߟߌ ߡߊ߲߬ߕߙߐ ߟߐ߲߫ ߞߏߛߓߍ߫: ߛߌ߬ߦߊ߬ߞߌ ߖߐ߬ߝߐ ߦߋ߫ ߛߍ߰ ߟߊ߫ ߟߋ߬ ߕߊߓߘߎ ߟߊߝߍ ߓߟߏ߫، ߊ߬ ߣߌ߫ ߝߣߊ߫߸ ߊ߬ ߢߊ ߦߋ߫ ߛߍ߰ ߟߊ߫ ߞߏߖߎ߯ߦߊ߫ ߕߊ ߕߙߐ߬ߝߍ߬ ߛߌ߮ ߓߟߏ߫، ߕߎ߬ߡߊ߬ߘߐ߫߸ ߊ߬ ߢߊ ߦߋ߫ ߕߊ߬ߡߌ߲߬ ߠߊ߫ ߛߍ߰ ߟߊ߫ ߕߎ߯ߣߌ߲߫ ߓߊ߯ߙߊ ߢߟߊߡߌߛߍ߲ߧߊ߫ ߖߐ߲ߖߐ߲ ߓߟߏ߫.
ߤߊߟߌ߬ ߣߴߏ߬ ߕߍ߫ ߛߎߋ߯߸ ߓߊ߯ߙߊ߫ ߛߎ߮ ߢߌ߲߬ ߕߘߍ߬ ߡߊ߲߫ ߘߌ߫ ߒ ߣߊ ߦߋ߫ ߝߋߎ߫: ߊ߬ ߜߍߣߍ߲߫ ߕߘߍ߬ ߕߍ߫ ߊ߬ ߡߊ߬، ߓߊߏ߬߸ ߛߊߣߌ߲ ߕߍ߫ ߣߘߐ߫ ߟߊ߫߸ ߣߴߌ ߡߊ߫ ߣߍ߰ ߛߎ߰ ߜߘߍ ߟߊߕߘߍ߬ ߊ߬ ߘߐ߫، ߒ ߣߊ ߕߊ߫ ߡߙߌ߫ ߘߐ߫߸ ߤߙߐߞߏߙߏ߲ߧߊ ߟߋ߬ ߛߊߣߌ߲ ߕߐ߬ ߕߏߣߍ߲ ߏ߬ ߟߊߡߊ߬ߙߊ ߘߌ߫ ߌ ߓߟߏ߫ ߓߊ߬ߛߊ߲ ߏ߬ ߕߐ߬ߣߐ ߘߌ߫߸ ߤߊߟߌ߬ ߣߌ߫ ߓߍ߲߬ ߞߍߣߍ߲߫ ߊ߬ ߡߊ߬، ߏ߬ ߓߍ߯ ߣߴߊ߬ ߕߊ߸ ߒ ߣߊ ߘߌ߬ߢߍ߬ߣߍ߲߫ ߕߘߍ߬ ߥߊ ߡߊ߬ ߞߙߐߣߌ߲ ߘߌ߫ ߊ߬ ߘߊ߲߫ ߞߊ߲ߡߊ߬߸ ߞߊ߬ ߞߙߐߣߌ߲߫ ߝߊߣߌ߲ ߠߊߛߊ߬ߦߌ߲߫ ߊ߬ ߡߊ߬. ߡߍ߲ ߖߌߘߊ߲ ߦߴߊ߬ߟߋ ߕߊ߫ ߘߌߣߍ߲ ߕߟߊ ߘߌ߫.
ߛߌ߰ߘߊ ߃
ߒ ߕߘߍ߬ ߥߊ߫ ߟߊ߫ ߕߟߋ߬ ߘߊ߲ߘߐ߫ ߞߍ߫ ߟߊ߫ ߕߌ߲ߘߌ߲ߞߊ߲߬ ߛߐ߲߬߸ ߦߋ߲߬ ߦߋ߫ ߕߏ߯ߘߊ߫ ߓߏߟߏ߲ ߠߋ߬ ߘߌ߫ ߞߘߏ߬ߛߊ߫ ߕߟߋ߬ߓߋ ߘߐ߫.
ߒ ߣߊ ߛߐ߬ߘߐ߲߬ ߘߊ߫ ߕߌ߲ߘߌߞߊ߲߬ ߠߋ߬ ߸ ߊ߬ߟߋ ߣߊ ߣߴߊ߬ ߡߊ߬ߗߍ ߟߎ߬ ߕߘߍ߬ ߛߌ߱ ߘߐ߫ ߦߋ߲߬ ߠߋ߬.
ߒ ߛߍߥߊߡߍߕߍ߲ߕߐ ߖߍ߬ߘߍ߫ ߖߍ߬ߘߍ ߟߋ߬ ߕߘߍ߬ ߛߋ߫ ߟߊ߫ ߦߋ߲߬، ߓߊߏ߬ ߒ ߞߏ߫ ߞߊ߫ ߘߌ߫ ߓߍ߯ ߦߋ߫߸ ߒ ߕߘߍ߬ ߡߊߓߘߍ߬ߓߘߍ߬ ߟߊ߫ ߓߍ߯ ߓߟߏ߫߸ ߊ߬ ߕߞߌߕߞߌ߫ ߘߐ߫، ߒ ߠߊ߫ ߣߊ߬ߟߌ ߕߘߍ߬ ߝߌ߬ߘߊ ߟߋ߬ ߘߌ߫ ߒ ߡߊ߬ ߡߊ߬؛ ߒߠߋ ߝߣߊ߫ ߕߘߍ߬ ߊ߬ߟߋ ߟߊߘߌߦߊߢߍ߫ ߟߊ߫ ߒ ߖߛߎ߬ߞߎ߲ ߘߐ߫.
ߡߛߏ߬ ߖߊ߲ ߞߎ߬ߛߌ߬ ߝߌ߲߬ߕߌ߮ ߞߟߏߡߊ߫ ߡߌߛߍ߲ ߞߍ߲ߘߍ ߟߋ߬ ߕߘߍ߬ ߊ߬ ߘߌ߫߸ ߊ߬ ߟߊߕߋߟߋ߲ߣߍ߲߫ ߠߋ߬ ߕߘߍ߬ ߗߊ߫ ߸ ߊ߬ ߞߍ߲ߘߍ ߕߘߍ߬ ߊ߬ ߝߐߒߛߌߟߊ ߘߐ߫߸ ߓߊߏ߬ ߊ߬ ߕߘߍ߬ ߡߊ߫ ߛߣߍ߬ߘߐ߬ ߓߊ߯ߙߊ ߓߟߏߞߊ߬ ߡߎߣߎ߲߬، ߊ߬ ߘߋ߲ ߠߎ߬ ߕߘߍ߬ ߦߋ߫ ߛߋ߫ ߟߊ߫ ߗߋ ߓߍ߯ ߞߍ߫ ߟߊ߫، ߏ߬ ߟߎ߬ ߕߘߍ߬ ߊ߬ ߛߋ߲߬ߓߐ߬ߞߏ ߘߐ߫ ߓߊ߯ߙߊ ߓߍ߯ ߘߐ߫؛ ߓߊ߬ߙߌ߬، ߊ߬ ߡߊ߫ ߛߐ߲߬ ߟߊ߬ߢߐ߲߬ߢߐ߲߬ߠߌ߲ ߏ߬ ߡߊ߬ ߝߋߎ߫، ߛߌߞߊ߫ ߛߌ߫ ߕߴߊ߬ ߘߐ߫ ߞߏ߫ ߊ߬ ߟߊ߫ ߞߍ߲ߘߍߦߊ ߜߎ߲߬ߘߎ ߊ߬ ߟߊ߫ ߓߊ߯ߙߊ ߏ߬ ߟߎ߫ ߟߋ߬ ߘߌ߫.
ߊ߬ ߗߍ߭ ߛߊ߬ ߘߊ߫ ߟߋ߬ ߖߏߣߊ߫، ߖߏߣߊ߫ ߞߏߖߎ߰ ߸ ߒߠߋ ߡߴߊ߬ ߗߍ߬ ߦߋ߫ ߡߊߟߐ߲߫.
ߊ߬ ߕߘߍ߬ ߊ߬ ߗߍ߬ ߟߊ߫ ߓߊ߬ߘߏ ߞߍ߫ ߟߊ߫ ߒ ߧߋ߫ ߕߎ߬ߡߊ ߘߏ߫ ߟߎ߫ ߟߊ߫ ߛߐ߲߬، ߒ߬ߓߊ߬ ߊ߬ ߕߍ߫ ߡߍ߲߫ ߠߊ߫ ߞߎߡߊ ߟߊ߫: ߊ߬ ߕߘߍ߬ ߟߊߓߊ߲߫ ߠߊ߫ ߢߊߖߌ ߟߋ߬ ߘߐ߫، ߏ߬ ߟߋ ߣߐ߬ ߊ߬ ߞߍ߫ ߟߊ߫ ߒ ߡߊ߫ ߝߏߦߌ߬ ߟߐ߲߫ ߒ ߓߋ߲ߓߊ߫ ߟߊ߫ ߞߏ ߘߐ߫، ߒ ߡߊ߫ ߝߏߦߌ߬ ߟߐ߲߫ ߡߍ߲ ߘߴߊ߬ ߡߊ߲߬ߞߕߎ߬ ߘߏ߯ߣߍ߲߫، ߓߊ߸ ߒ ߣߊ߫ ߣߌ߫ ߒ ߓߏߙߌ߲߫ ߛߌ߫ ߡߊ߫ ߝߋ߲߫ ߝߐ߫ ߒ ߧߋ߫ ߊ߬ ߞߊ߲߬: ߊ߲ߠߎ߬ ߓߘߊ ߸ ߊ߲ ߕߍ߫ ߞߎߡߊ߫ ߟߴߊ߲ ߘߌߦߊߣߊ߲߫ ߛߦߊ߫ ߝߎߙߋ ߟߎ߬ ߞߊ߲߬ ߝߋߎ߫؛ ߊ߲ ߖߎ߬ߛߎ ߘߌ߫ ߜߏߦߊ߫ ߞߏߖߎ߯ߦߊ߫ ߣߴߊ߲ ߞߵߊ߬ߟߎ߬ ߞߏߝߐ߫.
ߒ ߕߘߍ߬ ߓߊ߯ ߞߍ߫ ߥߊ߫ ߟߊ߫ ߕߌ߲ߘߌߞߊ߲߬߸ ߒ ߓߏߙߌ߲ ߠߎ߬ ߓߍ߯ ߘߐ߫ ߝߏߣߌ߲ߞߋ ߟߋ߬ ߕߘߍ߬ ߣߊ߬ ߟߊ߫ ߒ ߞߐ߫.
ߒ ߣߊ߫ ߕߊߣߘߐߟߊ ߟߋ߬ ߕߘߵߊ߬ ߘߌ߫، ߊ߬ ߓߐ߫ ߛߊ߲ ߠߋ߬ ߕߘߍ߬ ߗߍ߬ߓߊ߬ߟߋ߲߬ߦߊ ߘߐ߫؛ ߏ߬ ߟߋ ߞߵߊ߬ ߣߌ߫ ߒߠߋ ߕߍ ߛߎ߬ߘߎ߲߬ߧߊ߬ ߒ ߢߣߊ߫ ߞߏߛߓߍ߫.
ߊ߬ ߛߍߥߊߣߍ߲߫ ߠߋ߬ ߕߘߍ߬ ߞߊߕߌ߫: ߘߌߦߊߜߏߦߊ ߕߘߍ߬ ߕߍ߫ ߝߏ߫ ߒ ߣߊ߫ ߦߴߊ߬ ߝߐ߫ ߞߏ߫ ߊ߬ ߦߴߊ߬ ߖߊ߲߬ߕߏ߬ ߒ ߘߐ߫: ߊ߬ ߕߘߵߏ߬ ߞߍ߫ ߟߊ߫ ߟߋ߬ ߘߏߦߌ߲߫.
ߊ߬ ߕߘߍ߬ ߒ ߡߌ߬ߣߊ߬ ߟߊ߫ ߟߋ߬ ߒ ߓߟߏ ߡߊ߬، ߒ ߘߌ߫ ߒ ߕߊ߯ߡߊ߫ ߊ߬ ߞߍ߬ߙߍߝߍ߬؛ ߒߠߋ ߟߊ߫ ߝߏߣߌ߲ߞߋߦߊ ߟߋ߬ ߞߏߛߐ߲߬߸ ߊ߬ߟߋ ߕߘߍ߬ ߊ߬ ߛߋ߲߬ ߠߊ߬ߛߎ߬ߡߦߊ߬ ߟߊ߫، ߏ߬ ߓߊ߯ ߞߍ߫߸ ߣߴߊ߲ ߕߎ߲߬ ߞߊ߫ ߞߊ߲߫ ߞߊ߬ ߕߎ߬ߡߊ߬ߙߋ߲߫ ߝߌ߬ߟߊ ߟߋ߬ ߞߍ߫ ߞߊ߬ ߛߋ߫ ߕߌ߲ߘߌߞߊ߲߬߸ ߊ߲ ߘߌ߫ ߣߊ߯ߣߌ߲߫ ߞߍ߫ ߕߐߟߍ߫، ߒ߬ߓߊ߬߸ ߒ ߕߘߍ߬ ߕߍ߫ ߛߌߟߊ ߟߊߖߊ߲߬ߧߊ ߟߐ߲߫ ߠߊ߫ ߝߋߎ߫، ߓߊߏ߬ ߘߊߞߓߊߣߊ߲ߞߏ߫ ߛߌߦߊߡߊ߲߫ ߦߋ߫ ߛߌߟߊ ߟߊ߫.
ߒ ߧߴߊ߬ ߝߐ߫ ߟߊ߫ ߟߋ߬ ߞߏ߫ ((ߞߓߊߣߊ߲ߞߏ)) ߸ ߓߊߏ߬ ߞߘߏ߬ߛߊ߬ ߓߘߊ߫ ߓߊ߲߫ ߞߍ߫ ߟߊ߫ ߘߎ߰ߓߊ ߘߌ߫߸ ߊߠߎ߬ ߡߍ߲ ߦߋ߫ ߘߎ߰ߓߊ߬ ߞߣߐ߬ ߘߋ߲ߣߍ߲ ߘߌ߫߸ ߊ߲ ߕߍ߫ ߛߍ߬ߣߍ ߞߏ߫ ߡߊߝߍߕߍ߲ߕߊ ߟߎ߬ ߞߊ߬ߟߊߡߊ߬߸ ߏ߬ ߘߏ߲߬ ߦߋ߫ ߘߊߞߓߊߣߊ߲ߞߏ ߟߋ߬ ߘߌ߫ ߊ߲ߠߎ߬ ߢߣߊ߫.
ߊ߲ ߕߘߍ߬ ߥߊ ߟߊ߫ ߛߌߟߊ ߞߊ߲߬ ߢߊ ߡߍ߲߸ ߊ߲ ߘߌ߫ ߛߊߣߍ߲ ߠߊߥߟߌ߬ ߦߙߐ ߘߏ߫߸ ߞߊ߬ ߟߍ߭ ߟߊߥߟߌ߬ ߦߙߐ߫ ߜߘߍ߫؛ ߊ߬ ߣߌ߫ ߞߐ߬ߣߐ ߟߎ߬ ߕߘߍ߬ ߥߟߌ߬ ߟߴߊ߬ߟߎ߫ ߞߊ߬ߓߊ߫ ߡߊ߲߬ߞߊ߲߬ ߓߟߋߓߟߋ ߟߋ߬ ߘߌ߫؛ ߕߎ߬ߡߊ ߘߏ߫ ߟߊ߫߸ ߊ߲ ߣߌ߫ ߛߎ߬ߟߊ߬ ߥߎ߬ߟߋ߲߬ ߞߙߎ ߘߌ߫ ߢߐ߲߮ ߓߍ߲߬؛ ߏ߬ ߓߊ߯ ߞߍ߫ ߞߏߕߊ߲߫߸ ߒ ߖߎ߬ߛߎ ߘߌ߫ ߓߐ߫ ߘߏߣߍ߲߫، ߦߏ߫ ߊ߬ ߓߙߊ߬ߣߍ߲߫ ߒߠߋ ߘߐ߫ ߞߊ߬ ߕߊ߬ߡߌ߲߬ ߝߟߍߛߓߏ ߞߊ߲߬߸ ߊ߲ ߡߊߘߏ߲߬ߕߐ߬ߟߊ ߕߘߍ߬ ߏ߬ ߟߎ߫ ߡߍ߲ ߠߎ߬ ߟߊߛߏ߬ߓߌ߬ ߟߊ߫ ߓߌߥߎ߫.
ߒ ߓߊߙߌ߲߫ ߞߊ߬ ߦߋ߫ ߡߍ߲ ߞߍ߫ ߞߏ߫ ߒ ߢߊ߯ߟߋ߲ߣߍ߲߫߸ ߊ߬ ߕߘߍ߬ ߓߍ߬ߙߍ ߟߎ߬ ߡߊߕߐ߬ߡߐ߲߬ ߠߊ߫ ߛߐ߲߬߸ ߞߵߊ߬ߟߎ߬ ߟߊߝߟߌ߬ ߢߍߝߍ߬ ߔߏ߲߫߸ ߊ߬ ߕߘߍ߬ ߓߌ߲ ߠߎ߬ ߟߊߜߊ߬ߛߌߜߊ߬ߛߌ߬ ߟߊ߫ ߦߙߌ߫ ߓߏߟߏ߲߫ ߖߊߙߊ߲ ߠߎ߬ ߟߊ߫ ߞߊ߬ ߝߟߍߛߓߏ ߟߎ߬ ߟߊߥߟߌ߬.
ߒ ߕߘߍ߬ ߊ߬ ߟߊߘߍ߲߰ ߠߊ߫ ߕߎ߬ߡߊ߬ ߞߎ߲߬ߘߐ߬ߛߎߘߎ߲ ߞߘߐ߫: ߕߟߋ߬ ߞߎ߬ߣߊ߬ ߖߋ߲ߖߋ߲ ߠߋ߬ ߕߘߍ߬ ߥߊ߭ ߖߋ߬ߣߌ߲߬ߓߊ߬ ߟߊ߫ ߕߟߋ߬ ߖߍ߲ߞߍ ߘߊߡߌ߬ߕߊ߬ ߕߎߡߊ؛ ߒ ߕߘߍ߬ ߦߋ߫ ߒ ߞߐߛߊ߬ߦߌ߲߬ ߠߊ߫ ߛߐ߲߬ ߞߊ߬ ߓߟߏ ߘߏ߲߬ ߒ ߓߊߙߌ߲߫ ߓߟߏ߫.
ߊ߲ ߥߊ߫ ߘߊ߫ ߕߊ߯ߡߊ߫ ߡߊ߬ߝߊ ߘߐ߫ ߕߎ߯ߣߌ߲߫.
- ߌ ߡߊ߫ ߛߍ߬ ߓߊߞߍ߫؟
ߒ ߓߊߙߌ߲߫ ߞߊ߬ ߒ ߡߊߢߌ߬ߣߌ߲߬ߞߊ߬.
-ߊ߬ߦߌ߫.
-ߣߴߌ ߦߴߊ߬ ߝߍ߬߸ ߊ߲ ߘߌ߫ ߛߴߊ߲ ߘߐߢߐ߲ߢߐ߲߫ ߠߊ߫ ߘߏ߯ߣߍ߲߫.
ߊ߬ ߞߊ߬ ߦߙߌߖߎ ߜߝߐ߬ߣߍ߲ ߘߏ߫ ߛߎߥߊ߲ߘߌ߫߸ ߓߊ߲߬ߘߊ߬ߖߎ ߥߟߊ߫ ߣߘߍ߬ߖߎ ߡߍ߲ ߘߎߟߋ߲ ߞߊ߫ ߛߌߦߊ߫، ߊ߲ ߞߵߊ߲ ߛߌ߰ ߦߋ߲߬ ߞߘߐ߫.
ߊ߬ ߞߊ߬ ߥߍ߬ߙߍ ߟߌ߬ߤߟߊ߬ ߟߊ߬ߓߊ߲ ߠߎ߬ ߢߊߝߐ߫ ߒ ߧߋ߫: ߡߏߦߟߌ ߟߎ߬، ߓߌߦߊ߲ ߘߏ߫ ߛߊ߲߭ ߥߟߊ߫ ߟߍ߭ ߟߎ߬ ߟߊ߫ ߕߌߢߍߟߌ. ߓߊ߬ߙߌ߲߬، ߒ ߞߎ߲߲ߝߊ߲ߣߍ߲߫ ߕߘߍ߬ ߡߏߦߟߌ ߟߎ߬ ߟߋ߬ ߟߊ߫ ߓߊߞߍ߭.
-ߊ߬ ߞߵߊ߬ ߝߐ߫ ߞߏ߫: ߣߛߌ߬ߘߋ߲߬ߣߍ߲ ߘߏ߫ ߓߘߊ߫ ߛߐ߬ߘߐ߲߬.
- ߖߍߣߍ߲߫ ߡߏߦߌߣߍ߲߫؟
-ߒ ߞߵߊ߬ ߢߌ߬ߣߌ߲߬ߞߊ߬: ߓߊ ߒ ߕߘߍ߬ ߞߊ߬ ߣߛߌ߬ߓߊ ߞߋ߬ߟߋ߲߬ߞߋ߬ߟߋ߲߬ߠߊ ߓߍ߯ ߟߐ߲߫.
-ߜߍߡߊ߲ ߏ߬.
-ߡߍ߲ ߞߙߋ ߦߴߊ߬ ߞߎ߲߬ ߦߴߏ߬ ߜߊ߲ߞߌ߲߫ ߞߊߙߏߓߊ߬؟
-ߏ߬ ߟߋ ߞߏ߫ ߦߋ߫ ߗߐ߫.
-ߊ߫߹
ߊ߬ߟߋ߬ ߣߛߌ߬ߘߋ߲ ߦߋ߫ ߘߌ߬؟
-ߊ߬ ߗߋ߲߰ ߹
ߗߋ߲߰߹
ߟߏ߬ߟߏ߬ ߜߍ ߦߴߊ߬ ߕߌ߲ ߠߊ߫.
-ߟߏ߬ߟߏ߫ ߓߊ߬؟
-ߊ߬ߥߐ߫߸ߟߏ߬ߟߏ߬ ߞߋߟߋ߲߫.
ߒ ߡߙߌߦߊ ߕߘߍ߬ ߟߏ߬ߟߏ ߏ߬ ߟߋ߬ ߟߊ߫߸ ߒ ߕߘߍ߬ ߏ߬ ߟߋ ߡߊߝߍߣߍ߲߫ ߠߊ߫.
ߣߛߌ߬ߘߋ߲߫ ߟߏ߬ߟߏ߬ߡߊ߸ ߏ߬ ߞߍߕߐ߫ ߥߙߍ߬ ߞߊ߲߬ ߕߎߙߊ ߟߋ߬ ߘߌ߫.
ߊ߬ ߗߋ߲߰ ߘߌ߫ ߞߍ߫ ߏ߬ ߘߐ߫ ߘߋ߬.
-ߒ ߞߵߊ߬ ߝߐ߫:
-ߒ ߡߴߊ߬ ߟߊ߫ ߗߋ߲߰ߧߊ ߢߐ߲߰ ߦߋ߫.
ߊ߬ ߕߟߏ ߕߎ߬ߓߊ߬ ߞߏ߬ߖߎ߮ ߡߊ߬߸ ߌ ߘߵߊ߬ ߝߐ߫ ߞߏ߫ ߡߐ߰ ߢߊ ߘߴߊ߬ ߘߐߛߊ߲߬.
-ߒ ߜߘߍ߬ߣߍ߲߫ ߊ߬ ߦߋ߫ ߟߊ߫߹
ߣߴߊ߲ ߛߋ߫ ߘߊ߫ ߦߋ߲߬߸ ߊ߲ ߘߌ߫ ߥߴߊ߬ ߡߊߝߟߍ߫ ߓߊ߬؟
- ߌ ߘߌ߫ ߒ ߡߊߟߐ߬ ߓߊ߬؟
-ߊ߬ߥߊ߫ ߞߍ߬߸ ߌߟߋ߬ ߖߌߕߐ߫ ߹
-ߊ߬ߥߐ߫߸ ߒ ߕߘߍ߬ ߛߌߟߊ߲߫ ߠߊ߫ ߣߛߌ߬ ߓߟߋ߬ߓߟߋ߬ ߞߙߋߡߊ ߟߎ߬ ߦߋ߫ ߟߋ߬.
ߒ ߘߋ߲ߣߍ߲ߦߊ߫ ߘߍߢߐ߲߮ ߡߍ߲ ߠߎ߬ ߕߘߍ߬ ߕߌ߲ߘߌߞߊ߲߬߸ ߏ߬ ߟߎ߫ ߕߘߍ߬ ߊ߬ߟߎ߬ ߡߊߘߏ߲߬ ߠߴߊ߬ߟߎ߬ ߟߊ߫ ߟߋ߬ ߢߊ ߓߍ߯ ߡߊ߬߸ ߞߵߊ߬ߟߎ߬ ߘߍ߲߫ ߊ߬ߟߎ߬ ߞߙߋ ߟߎ߬ ߟߊ߫߸ ߝߏ߫ ߊ߬ߟߎ߬ ߘߌ߫ ߥߴߊ߬ߟߎ߬ ߛߌ߰ ߊ߬ߟߎ߬ ߞߐ ߟߎ߬ ߘߐ߫؛ ߒߠߋ ߕߘߍ߬ ߕߏ߫ ߟߊ߫ ߝߏ߬ߣߊ߲ ߠߋ߬ ߟߊ߫.
ߒߠߋ ߕߘߍ߬ ߓߊ߯ ߞߍ߫ ߕߊ߯ ߟߊ߫ ߓߌߦߊ߲ߖߡߊ ߟߎ߬ ߞߐ߫ ߥߊ߭ ߘߐ߫߸ ߒ ߘߌ߫ ߓߌߦߊ߲ ߠߎ߬ ߦߋ߫ ߓߌ߲߫ ߢߌߡߌ߲߫ ߠߊ߫. ߓߊ߬ߙߌ߬، ߒ ߕߘߍ߬ ߕߍ߫ ߒ ߡߊߘߏ߲߬ ߠߴߊ߬ߟߎ߬ ߟߊ߫ ߜߐߞߎ߫؛ ߊ߬ߟߎ߬ ߘߌߡߊ߲߫ ߕߘߍ߬ ߒ ߧߋ߫ ߞߏߛߓߍ߫. ߒ߬ߓߊ߬، ߒ ߛߌߟߊ߲ߣߍ߲߫ ߕߘߍ߬ ߊ߬ߟߎ߬ ߞߙߋ ߟߋ߬ ߦߋ߫.
ߞߙߋ ߞߏ߬ߣߌ߲߬ ߕߎ߲߬ ߕߍ߫ ߣߛߌ߬ߘߋ߲ ߠߎ߬ ߟߊ߫߸ ߒ߬ߞߊ߬ ߊ߬ߟߎ߬ ߟߊ߫ ߓߙߊ߬ߒ߬ߘߐ߬ ߕߏ߯ߝߏ ߞߊߟߌߡߊ߲߫ ߕߘߍ߬ ߞߏߛߓߍ߫: ߡߐ߰ ߕߎ߲߬ ߕߴߛߋ߫ ߌ ߖߌ߰ ߟߊ߫ ߟߴߏ߬ ߟߎ߬ ߘߐ߫.
-ߣߊ߬߹
ߒ ߞߵߊ߬ ߝߐ߫ ߒ ߓߊߙߌ߲ ߦߋ߫.
ߊ߲ ߓߘߴߊ߲ ߘߐߝߢߐ߫ ߞߊߕߌ߫.
ߒ ߞߙߐߕߐߣߍ߲߫ ߕߘߍ߬ ߒ ߛߋ ߟߊ߫ ߞߏߛߓߍ߫.
ߣߌ߫ ߣߍ߲߬ߓߟߍ ߞߍ߫ ߘߊ߫ ߥߍ߬ߙߍ ߞߣߐ߫߸ ߒ ߘߌ߫ ߛߋ߫ ߊ߬ ߡߊߡߣߎ߬ߡߣߍ߬ ߟߊ߫؛ ߓߊ ߣߍ߲߬ߓߟߍ ߟߎ߬ ߡߝߊߣߍ߲ ߠߋ߬ ߥߍ߬ߙߍ ߞߣߐ߫ ߞߘߊߎ߫.
ߒ ߘߌ߫ ߞߐ߱ ߘߏߣߍ߲߫ ߞߍ߫ ߒ ߕߍ߮ ߘߐ߫߸ ߣߛߌ߬ߘߋ߲ ߘߌߣߊ߬ ߊ߬ ߡߊߣߍ߲ߡߎ߲߫. ߒ ߘߌ߫ ߊ߬ ߣߍ߲߭ ߦߋ߫ ߒ ߕߍ߮ ߡߥߊߢߊ߲ߞߌ߫ ߟߊ߫ ߘߏ߯ߣߍ߲߫.
-ߊ߲ ߧߴߊ߬ ߛߋ߲߬ߘߐߜߊ߬߹
-ߒ ߞߵߊ߬ ߝߐ߫.
ߒ߬ߞߊ߬߸ ߒ ߜߍ߬ߟߍ߲ ߕߘߍ߬ ߕߴߛߋ߫ ߞߊߟߌߦߊ ߛߎ߮ ߘߏ߫ ߞߘߐ߫: ߒ ߛߋ߲߬ߠߊ߬ߛߎ߬ߡߦߊ߬ ߘߊ߫؛ ߊ߲ ߥߊ߫ ߘߊ߫ ߕߊ߯ߡߊ ߡߊ߬ ߞߙߐߕߐߓߊߟߌߦߊ ߘߐ߫، ߊ߲ ߛߟߊ߬ߦߊ߬ ߘߊ߫.
ߒ ߓߊߙߌ߲߫ ߕߘߍ߬ ߊ߬ ߢߊߝߐ߫ ߟߊ߫ ߒ ߧߋ߫ ߸ ߛߎ߬ߟߊ ߕߟߊ߫ ߘߊ߫ ߛߏߟߌ ߟߊ߫ ߢߊ ߡߍ߲߸ ߏ߬ ߡߊ߫ ߛߋ߫ ߊ߬ ߘߊߥߎ߲߫ ߠߊ߫، ߊ߬ ߣߌ߫ ߕߙߏ߬ߥߊ ߞߊ߬ ߛߟߎߞߎ ߟߐ߬ ߛߎ߫ ߞߋߟߋ߲ ߡߎ߰ߡߍ ߘߞߐ߬ߣߐ߲߬ߠߌ߲ ߠߊ߫ ߢߊ ߡߍ߲ ߝߏߦߊ߲߫.
ߕߏ߬ߟߌ ߏ߬ ߟߎ߫ ߕߘߍ߬ ߓߘߊ߫ ߟߊߡߍ߲߫ ߒ ߓߟߏ߫ ߛߋ߲߬ߧߊ߫ ߞߡߍ߬، ߓߊ߬ߙߌ߬، ߊ߬ߟߎ߬ ߡߍ߲ߠߌ߲ ߘߌߡߊ߲߫ ߕߘߍ߬ ߒ ߘߐ߫ ߞߏߛߓߍ߫؛ ߒ ߦߟߍߞߊ߲ ߕߘߍ߬ ߝߟߍߛߓߏ ߟߎ߬ ߟߊߥߟߌ߬ ߟߴߊ߲ ߢߍߝߍ߬ ߛߐ߲߬.
ߞߊ߬ ߞߐ߲߰ ߊ߲ ߘߏ߲߭ ߢߍ߫ ߕߌ߲ߘߌߞߊ߲߬߸ ߒ ߞߊ߬ ߒ ߡߊ߬ ߟߊߕߌ߲߮ ߦߋ߫ ߣߊ߭ ߟߊ߫ ߊ߲ ߡߊ߬.
ߒ ߞߊ߬ ߒ ߓߏߙߌ߲߫ ߓߟߏ ߓߌ߬ߟߊ߬߸ ߞߊ߬ ߒ ߓߏ߬ߙߌ߬ ߓߘߌߓߘߌ߫ ߞߎߙߋ ߘߌ߫߸ ߞߊ߬ ߥߴߊ߬ ߡߊ߬.
ߊ߬ ߞߊ߬ ߒ ߕߊ߬ ߞߊ߬ ߒ ߣߙߴߊ߬ ߛߌߛߌ ߟߊ߫، ߒ ߝߣߊ߫ ߕߊ߬ߡߌ߲߬ ߘߊ߫ ߒ ߣߙߊ߫ ߟߴߊ߬ ߡߊ߬߸ ߞߊ߬ ߒ ߓߟߏ ߟߴߊ߬ ߞߊ߲߬ ߦߏ߫ ߡߐ߱ ߡߍ߲ ߞߡߊ߬ߞߡߊ߬ߣߍ߲߫ ߘߌߦߊ ߓߟߏ߫.
- ߒ ߗߍ߬ ߸ ߕߣߊ߬ ߕߴߌ ߟߊ߫؟
ߊ߬ ߞߵߊ߬ ߝߐ߫.
-ߞߏߛߓߍ߫߹
-ߒ ߞߎߙߋ߫ ߘߊ߫.
ߞߏߛߓߍ߫߹
-ߕߎ߬ߢߊ ߏ߬ ߘߐ߫ ߓߊ߬؟
ߊ߬ ߞߊ߬ ߒ ߡߊߝߟߍ߫߸ ߞߊ߬ ߒ ߝߊ߬ߘߌ ߘߐߜߍ߫ ߞߊߕߌ߫؛ ߊ߬ ߞߊ߬ ߒ ߡߊߝߍߣߍ߲߫ ߠߋ߬ ߣߌ߫ ߒ ߘߊߝߘߎ ߛߌ߰ߣߍ߬ ߞߍ߫ ߘߊ߫، ߊ߬ ߞߊ߬ ߒ ߡߊߝߍߣߍ߲߫ ߣߌ߫ ߜߏ߬ߟߏ ߟߋ߬ ߘߐߙߐ߲߫ ߕߘߍ߬ ߞߟߏ ߡߊ߬.
ߣߌ߫ ߘߐ߬ߝߍ߬ߣߍ߲߬ߠߌ߲ ߞߵߊ߬ ߕߊ߫ ߡߌ߬ߘߊ߬ߓߐ߬߸ ߊ߬ ߘߌ߫ ߒ ߞߎߟߎ߲ߖߋ߫؛ ߣߴߊ߬ ߞߊ߬ ߓߙߊ ߜߊ߲߰ߛߊ߲ ߠߋ߬ ߦߋ߫ -ߓߊߏ߬ ߡߐ߬ ߘߌߦߊ ߕߘߍ߬ ߒ ߓߙߊ߫ ߟߊ߫ ߟߋ߬-ߊ߬ ߘߌ߫ ߥߎ߲ߘߊ߲߫.
-ߊߟߎ߫ ߦߋ߫ ߣߌ߲߬ ߡߊߝߟߍ߫ ߓߊ߫߹
-ߊ߬ ߕߘߍ߬ ߊ߬ ߝߐ߫ ߟߊ߫.
ߘߊߥߎ߲ߠߌ߲ ߕߍ߫ ߞߍ߫ ߟߊ߫ ߘߎ߰ߓߊ ߞߣߐ߫ ߓߊ߬؟
ߌ ߕߴߌ ߞߐߛߊ߬ߦߌ߲߬ ߝߋߎ߫ ߣߌ߫ ߡߊ߫ ߝߊ߬ߘߌ ߛߐ߬ߘߐ߲߬.
ߊ߬ ߓߘߊ߫ ߢߊߦߋ߫ ߓߊ߬؟
-ߊ߬ߥߐ߫، ߒ ߡߊ߬.
-ߌ ߝߊ߬ ߣߌ߫ ߣߊ߫ ߘߏ߲߬؟
-ߌ ߝߊ߬ ߝߣߊ߫ ߘߏ߲߬؟
ߕߣߊ߬ ߕߴߊ߬ߟߎ߬ ߓߍ߯ ߟߴߌ ߓߘߊ؟
ߊ߬ ߕߘߍ߬ ߕߍ߫ ߒ ߠߊߖߌ߰ ߟߊ߫ ߘߎ߱ ߡߊ߬߸ ߝߏ߫ ߣߌ߫ ߒ ߓߊ߲߫ ߘߊ߫ ߡߐ߱ ߞߋ߬ߟߋ߲߬ߞߋ߬ߟߋ߲߬ߠߊ ߟߌ߬ߤߟߊ ߘߌ߫ ߟߴߊ߬ ߡߊ߬.
- ߛߌߟߊ ߡߴߊ߬ ߛߍ߰ ߞߏߖߎ߯ߦߊ߫ ߓߊ߬؟
ߊ߬ ߞߊ߬ ߒ ߓߏߙߌ߲߫ ߡߊߢߌ߬ߣߌ߲߬ߞߊ߬.
- ߤߓߊߘߊ߲߫߹
ߒ ߓߊߙߌ߲߫ ߞߊ߲߫.
ߊ߲ ߞߵߊ߲ ߣߐ߲ߛߌ߲߫ ߕߊ߯ߡߊ߫ ߟߋ߬، ߌ ߡߴߊ߬ ߦߋ߫ ߊ߬ ߓߘߊ߫ ߓߌ߫ ߓߏ߬ߙߌ ߟߊ߫ ߦߏ߫ ߛߊߣߍ߲߫.
ߊ߬ ߖߌ߱ߛߌ߰ ߘߏ߯ߣߍ߲ ߏ߬ ߘߐ߫߸ ߊ߬ ߞߊ߬ ߒ ߓߟߏ ߡߌ߬ߘߊ߬߸ ߊ߬ ߞߊ߬ ߛߏ߫ ߛߌߟߊ ߡߌ߬ߘߊ߬، ߊ߲ ߘߏ߲߬ ߘߊ߫ ߛߏ߫ ߞߊ߬ ߒ ߕߏ߫ ߒ ߡߊ߬ ߣߌ߫ ߒ ߓߏߙߌ߲߫ ߕߍ߫߸ ߒ ߓߟߏ ߦߴߊ߬ߟߎ߬ ߓߟߏ߫ ߛߍߣߍ߲߫.
ߊ߲ ߛߋߣߍ߲߫ ߕߌߓߏ߲߫ ߝߟߐ ߟߎ߬ ߡߊ߬ ߌߞߘߐ߫߸ ߒ ߡߊ߬ ߞߎߙߋ߫ ߘߊ߫: -ߡߐ߰ ߢߌߡߊ ߟߎ߬߹ ߒ ߗߍ߬ ߕߍ߫ ߣߌ߲߬ ߸ ߊ߬ ߓߘߊ߫ ߣߊ߬߹
ߡߏ߬ߛߏ ߟߎ߬ ߛߍߥߊߡߍߣߍ߲ߕߐ ߕߘߍ߬ ߓߐ߫ ߟߊ߫ ߓߏ߬ߙߌ ߘߌ߫ ߊ߬ߟߎ߬ ߟߊ߫ ߓߏ߲ ߠߎ߬ ߟߊ߫ ߞߎߙߋ ߘߌ߫.
-ߗߍ߭ ߟߋ߬ ߝߋߎ߫߹
ߊ߬ߟߎ߬ ߕߘߍ߬ ߞߎߙߋ߫ ߟߊ߫.
ߝߘߎ߬ߗߍ ߖߍ߬ߘߍ߫-ߖߍ߬ߘߍ ߟߵߌ ߓߟߏ߫ ߦߊ߲߬ ߕߋ߲߬.
ߊ߬ߟߎ߬ ߛߌߦߊߡߊ߲߫ ߕߘߍ߬ ߒ ߕߊ߬ ߟߊ߫߸ ߞߊ߬ ߒ ߟߊ߫ ߊ߬ߟߎ߬ ߛߌߛߌ ߘߐ߫.
ߊ߬ߟߎ߬ ߝߣߊ߫ ߕߘߍ߬ ߒ ߢߊߞߘߐߟߊ ߣߌ߫ ߒ ߠߊ߫ ߝߊ߬ߣߌ߲ ߗߋ߲߱ ߠߎ߬ ߡߊߝߟߍ߫ ߟߊ߫، ߘߎ߰ߓߊ߬ߞߣߐ߬ ߝߊߘߌߦߊߓߐ ߟߎ߫ ߟߋ߬ ߕߘߍ߬ ߒ ߞߊ߲ߠߊ߫، ߊ߬ߟߎ߬ ߞߊ߲߫ ߒ ߡߊ߬ ߡߊ߬ ߞߴߏ߬ ߞߊ߬ߙߌ߬ߖߍ߮ ߞߍ߫ ߘߊ߫ ߗߍ߬ߞߏ ߘߐ߫ ߝߋߎ߫ ߙߏ߫ ߒߠߋ.
ߝߊ߲߭ ߓߍ߯ ߸ ߊ߬ߟߎ߫ ߕߘߍ߬ ߓߐ߫ ߟߊ߫ ߓߏ߬ߙߌ ߘߌ߫ ߞߊ߬ ߣߊ߬ ߒ ߣߊߞߢߐ߬ߡߊ߫؛ ߊ߬ߥߐ߫، ߞߊ߬ ߒ ߞߍ߫ ߦߏ߫ ߖߡߊ߬ߣߊ߬ߕߌ߮ ߖߍ߬ߘߍ ߓߘߊ߫ ߘߏ߲߬ ߕߌ߲ߘߌߞߊ߲߬؛ ߒ ߡߊ߬ ߛߍߥߊߣߍ߲߫ ߕߘߍ߬ ߞߏߛߓߍ߫.
ߊ߲ ߘߐߜߍ߬ߘߍ߲߬ ߞߏ߬ ߖߎ߯ ߡߊ߬ ߓߏ߲ ߞߋ߬ߟߋ߲߬ߞߋ߬ߟߋ߲߬ߠߊ ߘߊߞߘߐ߫ ߡߏ߬ߛߏ ߟߎ߬ ߟߊ߫ ߝߏ߬ߟߌ߬ ߓߊ߲ߓߊߟߌ ߞߏߛߐ߲߬߸ ߒ ߕߘߍ߬ ߒ ߡߏߦߌߓߊ߮ ߟߎ߬ ߟߌ߬ߤߟߊ ߟߎ߬ ߘߌ߫ ߟߴߊ߬ߟߎ߫ ߡߊ߬߸ ߊ߲ ߕߘߍ߬ ߕߎ߬ߡߊ߬ߙߋ߲߫ ߝߌ߬ߟߊ߫ ߟߋ߬ ߞߍ߫ ߟߊ߫ ߜߟߊ߬ߜߟߊ߫ ߗߡߍ߬ ߥߟߊ߫ ߗߍ߬ߡߍ߫ ߝߌ߬ߟߊ ߕߊ߯ߡߊ ߟߊ߫߸ ߞߊ߬ ߓߐ߫ ߛߏ ߕߌߓߏ߲߫ ߝߟߐ ߟߎ߫ ߡߊ߬߸ ߞߊ߬ ߛߋ߫ ߒ ߡߊ߬ ߟߊ߫ ߕߌߓߏ߲ ߡߊ߬.
ߣߌ߫ ߡߛߏ߬ ߢߌߡߊ ߢߌ߲߬ ߠߎ߫ ߕߎ߲߬ ߕߘߊ߫ ߘߊ߫ ߊ߲ ߠߊ߫߸ ߊ߬ߟߎ߫ ߕߘߍ߬ ߥߊ߫ ߟߊ߫ ߞߌߣߌ߲ߝߍߓߊ ߣߌ߫ ߛߌ߬ߛߍ߬ߟߞߊ ߟߎ߫ ߟߋ߬ ߕߓߌ߫ ߟߊ߫߸ ߞߊ߬ ߣߊ߬ ߏ߬ ߟߎ߬ ߘߌ߫ ߊ߲ ߡߊ߬ ߛߎߘߐ߫ ߝߊ߲ߘߊ ߘߌ߫.
ߏ߬ ߟߋ ߦߴߊ߬ ߞߍ߫ ߟߊ߫ ߤߊߟߌ߬ ߣߌ߫ ߒ ߓߙߊߣߍ߲߫ ߕߘߍ߬ ߛߋ߫ ߘߊ߫ ߕߌ߲ߘߌߞߊ߲߬ ߦߏ߫ ߞߟߏ߬ߡߊ߲߬߸ ߒ ߘߍ߲߬ߞߣߍ߬ߦߊ߬ߣߍ߲ ߣߴߊ߬ ߡߊ߬߸ ߞߏ߫ ߒ ߓߏ߲߬ߧߊ߬ߣߍ߲߬ߓߊ ߡߣߍߡߣߍߟߊ߫ ߞߍ߲ߘߍߓߊ ߟߋ߬ ߓߕߐ߫ ߦߋ߲߬ ߕߟߋ߬ ߕߊ߲ ߓߐߒߡߊߟߌ ߞߐ߫.
ߒ ߓߏߙߌ߲߫ ߠߊ߫ ߟߎߞߣߐߟߊ ߘߐߝߎߟߋ߲ߣߍ߲߫ ߠߋ߬ ߕߘߍ߬ ߝߊ߯ߛߊ߲߫.
ߤߊߟߌ߬ ߣߴߊ߬ ߖߊ߬ߡߊ ߣߴߊ߬ ߢߊ߬ߕߣߐ ߡߊ߲߫ ߓߏ߲ ߦߏ߫ ߊ߲ ߕߊ߸ ߊ߬ ߘߐߝߎߝߋ߲ߣߍ߲߫ ߠߋ߬ ߕߘߍ߬، ߓߊ ߜߍߞߣߍ ߕߍ߫ ߘߛߍ߫ ߟߊ߫ ߦߋ߲߬.
ߛߊ߲߬ߛߊ߲ ߕߍ߬ߘߍ߫ ߦߋ߲߬ ߣߌ߬ߛߌ ߣߌ߫ ߛߊ߱ ߟߎ߬ ߦߋ߫؛ ߡߊ߬ߟߏ ߣߌ߫ ߞߋ߲߬ߘߋ ߏ߱߸ ߓߊ߬ߣߊ߲߬ߘߎ ߣߌ߫ ߕߌ߬ߦߊ ߏ߱߸ ߢߊ߲ ߏ߱߸ ߏ߬ ߟߎ߬ ߓߍ߯ ߕߍ߬ߘߍ߫ ߟߊ߬ߡߊ߲߬ߘߌ߬ߟߌ ߘߐ߫ ߡߐ߬ߣߐ ߟߎ߫ ߟߋ߬ ߞߣߐ߫، ߡߐ߬ߣߐ ߏ߬ ߟߎ߫ ߕߘߍ߬ ߕߌߓߏ߲߫ ߘߋ߲ߣߍ߲߫ ߛߌ߰ߣߍ߲ ߠߎ߬ ߟߋ߬ ߘߌ߫ ߞߓߊ߫ ߞߎߘߎ߲ ߠߎ߬ ߞߐߞߊ߲߬ ߞߊ߬ ߛߎ߬ߡߊ߲ ߠߎ߫ ߕߊ߲߬ߞߊ߬ ߛߎߡߦߊ ߡߊ߬.
ߛߊ߲߬ߛߊ߲ ߏ߬ ߟߎ߬ ߣߌ߫ ߡߐ߬ߣߐ ߟߎ߬ ߓߐ߲߯ߕߍ߫߸ ߘߊ߲߬ߝߘߊ߬ߓߐ߬ߓߊ ߕߘߍ߬ ߕߍ߫ ߒ ߓߏߙߌ߲ ߠߊ߫ ߟߎ ߣߴߊ߲ ߕߊ ߕߍ߫؛ ߝߊߦߌߘߊ߫߸ ߊ߬ ߟߊ߫ ߞߏߞߏ߫ ߛߊ߲ߛߊ߲ ߠߋ߬ ߓߙߊߞߊߣߍ߲߫ ߕߘߍ߬ ߓߊߞߍ߭: ߦߊ߬ߣߌ߲߫ ߊ߬ ߦߋ߫ ߞߍ߫ ߜߟߋ߬ߞߋ߬ ߘߓߍߣߍ߲ ߘߌ߫߸ ߊ߬ߟߋ ߟߊߘߊ߲ߣߍ߲߫ ߛߊ߲߬ߛߊ߲߬ ߦߙߌ߫ ߓߙߊߞߊߣߍ߲߫ ߕߍ߰ߣߍ߲߫ ߜߊ߲߰ߛߊ߲ ߠߋ߬ ߟߊ߫ ߦߋ߲߬ ߕߎ ߟߊߡߌߣߌ߲߫ ߜߐߞߎ ߘߐ߫؛ ߦߋ߲߬ ߕߌߓߏ߲ ߠߎ߬ ߕߘߍ߬ ߡߊ߫ ߟߐ߬ ߢߊ߫ ߜߘߍ߫ ߡߊ߬ ߡߍ߲ ߣߴߊ߲ ߕߊ ߕߍ߫ ߞߋߟߋ߲߫ ߘߌ߫. ߒ߬ߓߊ߬، ߊ߬ߟߎ߬ ߝߟߐߟߡߊ߫ ߕߊ ߟߋ߬ ߕߘߍ߬.
ߒ ߓߏߙߌ߲߫ ߟߊ߲߰ߛߊ߬ߣߊ߫ ߡߍ߲ ߦߋ߫ ߘߋ߲ߗߍ߫ ߝߟߐ ߘߌ߫߸ ߏ߬ ߟߋ ߞߊ߬ ߟߎ ߕߊ߬ ߗߍ ߘߐ߫ ߒ ߓߋ߲ߓߊ ߟߊ߫ ߛߏߛߊߦߌ߲ ߛߋ߲߭ߝߍ߬.
ߒ ߓߊߙߌ߲߫ ߝߌ߬ߟߊ߲߬ߣߍ߲߬ߢߐ߲߮ ߕߘߍ߬ ߘߌ߫ ߛߋ߫ ߓߌ߬ߟߵߊ߬ ߟߊ߫ ߣߐ߭ ߘߐ߫، ߒ߬ߞߊ߬ ߟߊ߲߰ߛߊ߬ߣߊ߫ ߟߋ߬ ߝߟߐ߫ ߞߎ߲߭ ߦߋ߫ ߓߐ߫ ߘߊ߫ ߝߢߐ ߟߊ߫، ߊ߲ߠߎ߬ ߓߘߊ߸ ߏ߬ ߟߋ ߦߋ߫ ߞߍ߫ ߟߊ߫ ߞߌ߬ߣߊ ߘߌ߫.
ߥߊ߯ߕߌ ߘߏ߫ ߟߎ߫ ߟߊ߫߸ ߞߌ߬߬ߣߊ߬ߦߊ ߏ߬ ߕߍ߫ ߟߊߕߋߟߋ߲߫ ߠߊ߫ ߓߊߞߍ߫، ߓߊߏ߬ ߝߌ߬ߟߊ߲߬ߣߍ߲ ߠߎ߬ ߘߏ߫ ߘߐ߫ ߞߋߟߋ߲ ߘߌ߫ ߛߋ߫ ߢߓߊߦߊ ߞߍ߫ ߟߊ߫ ߞߊ߬ ߖߘߍ߬ ߘߊ߲ߞߎ߲߫ ߗߍߕߊߓߊ߮ ߘߌ߫.
ߕߎ߬ߡߊ߬ߘߐ߫߸ ߒ ߓߊߙߌ߲ ߠߎ߬ ߕߊ ߘߐ߫߸ ߦߊ߯ߟߊ߫ ߊ߬ ߝߌ߬ߟߊ߬ߣߌ߲߬ߢߐ߲߮ ߡߊ߫ ߢߓߊߦߊ߫ ߞߍ߫ ߊ߬ ߟߊ߫ ߓߊ߬؟ ߓߊߏ߬، ߛߘߊ ߣߌ߫ ߛߋ ߡߊ߫ ߘߛߍ߫ ߊ߬ ߘߐ߫، ߒ߬ߓߊ߬߸ ߊ߬ ߖߍ߬ߘߍ ߝߊ߲߭ ߕߘߍ߬ ߕߴߊ߬ ߡߙߌ߫ ߟߊ߫ ߞߏ߫ ߛߎ߯ ߏ߬ ߡߊ߬: ߛߍ߬ߣߍ ߕߘߍ߬ ߡߊ߲߫ ߘߌ߫ ߊ߬ ߦߋ߫ ߓߊߞߍ߫، ߊ߬ ߦߋ߫ ߜߏߡߊ߲߫ ߕߘߍ߬ ߕߌ߲ߘߌߞߊ߲߬؛ ߊ߬ ߦߋ߫ ߦߊ߲߬ ߣߌ߲߬ ߛߋ߲߬߸ ߊ߬ ߦߋ߫ ߦߙߐ߫ ߜߘߍ߫ ߛߋ߲߬ߧߊ߬ ߜߘߍ؛ ߊ߬ ߕߎ߬ߢߊ߬ ߝߐ߬ ߓߟߏߡߊ߬߸ ߊ߬ ߦߋ߫ ߦߙߐ ߕߘߍ߬ ߟߐ߲߫ ߠߊ߫ ߓߍ߲߬ߛߋ߬ߡߊ ߣߌ߫ ߓߐߒߡߊߟߌ ߞߋ߬ߟߋ߲߬ߞߋߟߋ߲ ߠߋ߬ ߝߍ߬؛ ߞߎ߲߬ߝߍ߬ ߕߊ߯ߡߊ ߟߋ߬ ߕߘߍ߬ ߊ߬ ߖߋ߬ߟߌ ߟߋ߬ ߘߐ߫.
ߒߠߋ ߞߏ߬ߣߌ߲߫ ߞߵߊ߬ ߦߋ߫ ߛߋ߲߬ߧߊ߬ ߞߋߟߋ߲߫ ߔߋ߫ ߟߋ߬ ߊ߬ ߟߊ߫ ߕߟߋ߬ ߘߊ߲߬ߘߐ߬ ߣߊߟߌ ߘߏ߫ ߛߋ߲߭ߝߍ߬ ߕߌ߲ߘߌߞߊ߲߬؛ ߊ߬ ߕߘߍ߬ ߡߊ߫ ߡߍ߲߫ ߦߋ߲߬ ߝߟߐ߫، ߓߊ߬ߙߌ߬ ߕߊ߯ߡߊ ߞߏ ߡߙߌߦߊ ߟߋ߬ ߕߘߍ߬ ߊ߬ ߟߊ߫.
ߊ߬ ߟߊ߫ ߞߏ ߡߍ߲ ߕߏ߫ ߘߊ߫ ߒ ߡߙߌߦߊ ߟߊ߫߸ ߏ߬ ߟߋ ߦߋ߫ ߗߍ߬ ߢߌ߬ߡߊ߬ߓߊ߬ ߘߋ߲ߞߎ߲ ߞߎߡߟߊߓߊ ߘߌ߫، ߊ߬ ߕߘߍ߬ ߊ߬ ߓߊ߬ߘߏ߬ ߟߊ߫ ߞߊߕߌ߫ ߸ ߡߐ߱ ߘߏ߲߬ ߕߘߍ߬ ߕߍ߫ ߥߛߊ߬ ߟߴߊ߬ ߟߊߥߟߍ ߘߐ߫.
ߊ߬ ߕߘߍ߬ ߌ ߓߊ߬ߘߏ߬ ߟߴߊ߲ ߧߋ߫ ߊ߬ ߕߊ߬ߡߌ߲߬ߞߏ-ߏ-ߕߊ߬ߡߌ߲߬ߞߏ߫ ߢߐ߲߰ߦߋ߬ߓߊߟߌ ߟߎ߫ ߞߊ߲߬، ߏ߬ ߕߘߍ߬ ߊ߲ ߞߓߊߞߏߦߊ߫ ߟߊ߫߸ ߞߵߊ߲ ߤߊߞߟߌ ߥߊ߫ ߦߌߟߊ߫ ߜߘߍ ߞߏ ߟߎ߫ ߞߊ߲߬.
ߊ߬ ߞߊ߬ ߝߌߛߙߌ߫ ߛߌߦߊߡߊ߲߫ ߞߍ߫ ߒ ߧߋ߫.
ߊ߬ ߞߵߏ߬ ߖߐ߰ߣߍ ߟߎ߬ ߞߙߍߞߙߍ߫ ߒ ߧߋ߫ ߒ ߠߊ߫ ߞߊ߬ߙߊ߲߬ߘߋ߲߬ߦߊ ߟߋ߬ ߞߏߛߐ߲߬ ߓߊ߬؟ ߥߟߴߊ߬ ߛߎ߮ ߟߋ߬ ߕߘߍ߬ (ߓߟߏߘߐߢߌ߲ߦߊ ߘߌ߫) ߓߊ߬؟
ߒ ߡߴߊ߬ ߟߐ߲߫.
ߒ ߞߵߊ߬ ߥߊߕߐ߫ ߦߋ߫ ߡߍ߲ߞߍ߭ ߕߎ߲ߞߊ߲ ߠߊ߫߸ ߒ ߞߊ߬ߛߌ߬ ߘߊ߫.
ߊ߬ ߕߐ߯ ߕߘߍ߬ ߘߌ߬؟
ߏ߬ ߕߍ߫ ߒ ߞߣߐ߫ ߡߎ߲߬ߕߎ߲߬؛ ߕߎ߬ߡߊ߬ߘߐ߫ ߒ ߡߴߊ߬ ߕߐ߯ ߟߐ߲߫ ߟߏ߲߫ ߞߋߟߋ߲߫.
ߊ߬ ߞߊ߬ ߕߟߋ߬ ߘߊ߲ߘߐ߫ ߡߍ߲ ߞߍ߫ ߕߌ߲ߘߌߞߊ߲߬߸ ߒ ߞߵߊ߬ ߞߟߌ߫ ߟߋ߬ ߞߏ߫ ߓߐ߫، ߒ ߘߏ߲߬ ߕߘߍ߬ ߒ ߓߏߙߌ߲߫ ߟߊ߲߰ߛߊ߬ߣߊ߫ ߝߣߊ߫ ߞߟߌ߫ ߟߊ߫ ߕߐ߯ ߞߋߟߋ߲߫ ߏ߬ ߟߋ ߟߊ߫، ߓߊߏ߬߸ ߝߌ߬ߟߊ߬ߣߍ߲ ߠߎ߬ ߓߍ߯ ߦߋ߫ ߞߟߌ߫ ߟߊ߫ ߟߋ߬ ߞߏ߫ ߓߐ߫، ߞߊ߲߬ߕߐ߮ ߏ߬ ߟߋ ߦߋ߫ ߊ߬ߟߎ߬ ߕߐ߯ ߓߘߍ ߟߊߕߎߣߎ߲߫ ߠߊ߫ ߛߐ߲߬.
ߓߊߘߋ߲߫ ߗߍ߬ߡߊ߲ ߝߌ߬ߟߊ߬ ߜߘߍ߫ ߕߘߍ߬ ߒ ߓߊߙߌ߲߫ ߟߊ߲߰ߛߌ߬ߣߍ߬ ߟߊ߫، ߞߋߟߋ߲ ߓߊ߲ߛߊ߲ ߠߋ߬ ߕߘߍ߬ ߝߘߎ߫ ߞߍ߫ ߟߊ߫؛ ߘߐ߯ߡߊߡߐ߮ ߡߍ߲ ߕߘߍ߬ ߥߊ߫ ߟߊ߫ ߒ ߞߐ߫ ߞߘߏ߬ߛߊ߫߸ ߡߏ߬ߛߏ ߕߘߍ߬ ߓߘߊ߫ ߡߊߡߌ߬ߘߊ߫ ߏ߬ ߦߋ߫، ߊ߬ ߞߏ߬ߣߌ߲ ߛߌ߭ ߕߘߍ߬ ߡߊ߫ ߛߋ߫ ߡߏ߬ߛߏ ߝߘߎ ߡߊ߬ ߡߎߣߎ߲߬ ߓߊߞߍ߫.
ߏ߬ ߘߐ߫߸ ߞߐߙߍ߫ ߝߌ߬ߟߊ߬ ߜߘߍ߫ ߕߘߍ߬ ߟߎ ߡߊ߬ ߦߋ߲߬߸ ߡߍ߲ ߠߎ߬ ߡߊ߲߫ ߛߌߦߊ߫ ߓߊߞߍ߫߸ ߞߵߏ߬ ߟߊ߫ ߒ ߡߊ߬ ߣߌ߫ ߒ ߓߊߙߌ߲߫ ߘߐ߯ߡߊ߲ߕߊ ߞߊ߲߬.
ߊ߬ ߛߌߦߊߡߊ߲߫ ߘߐ߫߸ ߒ ߕߘߍ߬ ߛߋ߫ ߟߊ߫ ߥߎ߬ߙߊ߬ ߕߟߋ ߟߋ߬ ߟߊ߫߸ ߞߊ߬ ߒ ߓߏߙߌ߲߫ ߟߊ߲߰ߛߊ߬ߣߊ߬ ߕߏ߫ ߥߊ߭ ߘߐ߫ ߛߣߍ߬ߘߐ߬ ߓߊ߯ߙߊ ߟߎ߬ ߟߊ߫، ߒ ߕߘߍ߬ ߘߏ߲߬ ߠߊ߫ ߒ ߡߊ߬ ߟߊ߫ ߓߏ߲ ߠߋ߬ ߞߣߐ߫، ߒ ߘߏ߲߬ ߕߘߍ߬ ߕߏ߫ ߟߊ߫ ߦߋ߲߬ ߠߋ߬ ߒ ߠߊ߫ ߓߐߒߡߊߟߌ ߞߎ߲߬ߕߊ߮ ߞߘߐ߫.
ߕߌߓߏ߲ ߏ߬ ߞߣߐߟߊ ߡߎߣߎ߲ߧߊߣߍ߲ ߓߊߟߋ߬ ߕߘߍ߬ ߒߠߋ ߣߌ߫ ߒ ߣߊ߫ ߛߌ߬ߓߏ߲ ߞߣߐߟߊ ߟߊ߫ ߞߘߏ߬ߛߊ߫؛ ߤߊߟߌ߬ ߒ ߣߊ߫ ߕߘߍ߬ ߣߐߣߐ ߟߊߡߊ߲߬ߘߌ߬ ߟߊ߫ ߝߍ ߡߍ߲ ߘߐ߫߸ ߞߵߊ߬ ߛߌ߰ ߢߊ߬ߙߌ߬ߖߟߎ ߘߐ߫߸ ߒ ߞߵߏ߬ ߢߐ߲߰ ߦߋ߫ ߦߋ߲߬، ߏ߬ ߦߋ߫ ߘߎ߲߫ ߠߊ߫ ߖߎ߬ߟߎ߫ ߛߊ߬ߓߊ ߟߋ߬ ߡߊ߬ ߛߊ߲ߛߙߊ߫ ߦߙߌ ߟߊ߫߸ ߖߐ߲߰ߛߊ߫ ߓߌߦߊ߲߫ ߛߌ߫ ߞߊ߫ ߛߴߊ߬ ߡߊ߬߸ ߞߊ߬ ߓߊ߲߫ ߞߊ߬ ߘߊߓߌߘߌ߲߫ ߢߊ߫ ߞߋߟߋ߲ ߏ߬ ߡߊ߬߸ ߛߊ߫ ߛߊ߲ߡߊߣߍ߬ߣߍ ߞߊߣߊ߬ ߓߋ߬ ߊ߬ ߘߐ߫.
ߡߍ߲ ߕߘߍ߬ ߊ߬ߟߋ߬ ߓߏ߲ ߘߎ߲߬ߘߎ߬ߡߊ ߘߌ߫ ߒ ߢߣߊ߫߸ ߏ߬ ߟߋ ߕߘߍ߬ ߢߐ߬ ߓߊ߲ߛߊ߲ ߠߎ߬ ߘߎ߲ߣߍ߲ ߘߌ߫ ߞߘߍߜߍ߫߸ ߊ߬ߟߎ߬ ߦߋ߫ ߕߊ߬ߡߌ߲߬ ߠߊ߫ ߘߐ߯ߦߊ߫ ߟߊ߫ ߛߊ߲ߕߙߏ߬ߞߋ ߝߊ߲߭ ߝߍ߬؛ ߛߌ߬ߛߌ ߡߍ߲ ߕߘߍ߬ ߓߐ߫ ߟߊ߫ ߕߊߘߎ߲ ߘߐ߫߸ ߏ߬ ߟߋ ߕߘߍ߬ ߟߊ߫ ߟߊ߫ ߓߊ߲ߛߊ߲ ߏ߬ ߟߎ߫ ߡߊ߬߸ ߞߵߊ߬ߟߎ߬ ߟߊߡߊ߲߬ߘߌ߬ ߓߊ߯ߓߊ߮ ߣߌ߫ ߛߏ߬ߛߏ ߟߎ߬ ߞߊ߫ ߛߋ߫ ߊ߬ ߡߊ߬.
ߖߊ߲ߓߋ ߏ߬ ߟߎ߫ ߕߘߍ߬ ߘߌ߫ ߛߋ߫ ߞߍ߫ ߟߊ߫ ߛߊ߲߬ߥߟߊ߬ ߣߐ߲߮ ߘߌ߫، ߓߊߏ߬ ߛߎ߬ߡߊ߲߬ߠߊ߬ߘߊ߲߬ ߞߎߘߊ ߕߎ߬ߡߊ ߦߴߌ ߡߊߘߏ߲߭ ߞߊ߲߬ ߢߊ ߡߍ߲߸ ߊ߬ߟߎ߬ ߦߋ߫ ߕߊ߬ߡߌ߲߬ ߠߊ߫ ߘߐ߯ߦߊ߫ ߟߊ߫ ߕߋ߲߬߸ ߤߊ߲߯ ߞߊ߬ ߥߊ߫ ߕߎߣߎ߲߫ ߖߋߎ߫.
ߒ ߘߏ߲߬ߕߐ߬ ߜߊ߲߯ߛߊ߲ ߠߋ߬ ߕߘߍ߬ ߓߏ߲ ߠߴ ߏ߬ ߘߌ߫߸ ߞߊ߬ ߒ ߠߊ߫ ߝߊߘߌߦߊߓߐ ߟߎ߫ ߓߌ߬ߟߊ߫ ߦߋ߲߬: ߒ ߡߊ߬ ߕߘߵߊ߬ ߘߐߞߕߌ߫ ߟߊ߫ ߟߋ߬ ߞߏ߫ ߒ ߓߊ߲ ߞߐ߫ ߞߘߏ߬ߛߊ߬ ߣߌ߫ ߕߌ߲ߘߌߞߊ߲߬ ߕߍ߫ ߕߊ߯ߡߊ߫ ߟߊ߫߸ ߞߏ߫ ߞߍߕߊ߫ ߝߟߐ ߕߘߍ߬ ߒ ߞߏ߭ ߟߋ߬ ߘߌ߫؛ ߊ߬ ߕߘߍ߬ ߊ߬ ߝߍ߬ ߞߊ߬ ߒ ߜߍߣߍ߲߫ ߠߋ߬ ߦߋ߫ ߛߏߘߊ߫، ߤߊߟߌ߬ ߣߴߊ߬ ߕߎ߲߬ ߞߵߊ߬ ߟߐ߲߫ ߞߏ߫ ߜߍ ߏ߬ ߞߎ߲߬ߕߊ߮ ߡߊ߲߫ ߖߊ߲߬، ߊ߬ ߞߏ߬ߣߌ߲߬ ߕߎ߲߬ ߦߴߊ߬ ߝߍ߬ ߓߐߒߡߊߟߌ ߦߋ߫ ߘߊߡߌ߬ߣߊ߬ ߓߛߍ߬ߦߊ ߏ߬ ߟߋ ߕߐ߰ߡߊ߬ߛߙߋ ߡߊ߬ ؛ ߊ߬ ߞߊ߬ ߒ ߡߌ߬ߣߊ߬ ߒ ߓߟߏ ߡߊ߬߸ ߞߊ߬ ߥߊ߫ ߒ ߘߌ߫ ߞߏ߬ߟߌ߬ߢߍ߲߮ ߠߊ߫߸ ߦߋ߲߬ ߦߋ߫ ߞߙߊ߬ߕߊ߬ ߛߊ߲ߛߊ߲߫ ߡߌߣߌ߲ߣߍ߲ ߠߋ߬ ߘߌ߫ ߓߏ߲ ߠߎ߬ ߝߍ߬߸ ߞߊ߬ ߞߓߊ߫ ߥߙߐߛߐ߫ ߞߎ߲ߓߊ ߟߎ߬ ߞߍ߫ ߊ߬ ߞߣߐ߫.
ߊ߬ ߞߊ߬ ߘߊ߱ ߟߊߖߌ߰ ߕߊ ߞߊ߲߬߸ ߞߊ߬ ߖߌ ߘߐߞߊ߬ ߝߍ ߞߣߐ߫߸ ߞߵߊ߬ ߘߐߞߏߟߌ߲߫ ߊ߬ ߢߣߊߣߊ߲߫ ߓߊ߲ߘߊߖߌߦߊ ߟߊ߫߸ ߞߊ߬ ߥߴߊ߬ ߘߌ߫ ߞߏ߬ߟߌ߬ߢߍ߲߮ ߞߣߐ߫.
ߊ߬ ߕߘߍ߬ ߛߊ߬ߝߌ߬ߣߊ߬ ߝߌ߲ ߘߏ߲߬ ߒ ߞߎ߲߭ ߡߊ߬ ߤߊ߲߯ ߒ ߛߋ߲߭، ߏ߬ ߞߐ߫، ߊ߬ ߕߘߍ߬ ߒ ߝߊ߬ߘߌ ߜߏߙߏ߲ߞߊ߫ ߟߊ߫ ߝߎ߭ ߟߊ߫ ߞߏߛߓߍ߫، ߝߎ߭ ߏ߬ ߕߘߍ߬ ߓߐ߫ ߟߊ߫ ߦߙߌ߫ ߡߊ߲߮ ߠߎ߬ ߟߋ߬ ߘߐ߫.
ߒ ߕߘߍ߬ ߓߐ߫ ߟߊ߫ ߞߏ߬ߟߌ߬ߢߍ߲߮ ߠߊ߫߸ ߒ ߛߊߣߌ߲ߡߊ߲ߓߊ ߛߍߣߍ߲߬߸ ߒ ߖߋ߬ߟߌ ߓߘߊ߫ ߞߎߣߎ߲߫߸ ߒ ߞߎ߲߬ߛߌ ߝߌ߲߬ߣߍ߲߫ ߡߐߟߌߡߐߟߌ߫߸ ߞߊ߬ ߥߊ߫ ߒ ߡߊߖߊ߬ ߕߊ ߟߊ߫.
ߒ ߓߎ߰ߘߌ߬ߘߐ߬ߕߏ߬ߟߏ߲߬ߢߐ߲߮ ߠߎ߬ ߕߘߍ߬ ߒ ߡߊߞߐ߬ߣߐ߲ ߛߌ߱ ߘߐ߫ ߦߋ߲߬.
-ߏ߬ ߘߐ߫ ߸ߌ ߓߘߊ߫ ߣߊ߬ ߌߞߐ߫؟
ߊ߬ߟߎ߬ ߞߊ߲߫.
-ߊ߬ߥߐ߫ ߒ ߓߘߊ߫ ߣߊ߬ ߌߞߐ߫.
-ߌ ߘߌ߫ ߡߍ߲߫ ߓߊ߬؟
-ߒ ߘߌ߫ ߕߎ߬ߡߊ߬ߣߍ߲߬ ߞߍ߫ ߦߊ߲߬.
ߊ߬ߟߎ ߝߣߊ߫ ߕߘߍ߬ ߢߊ߬ߕߣߐ߬ߓߊ ߟߋ߬ ߘߌ߫ ߟߊ߫ ߒ ߝߊ߬ߘߌ ߡߊ߬߸ ߣߌ߫ ߒ ߓߏ߲߬ߧߊ߬ߣߍ߲ ߠߋ߬ ߕߘߍ߬ ߥߟߊ߫ ߒ ߓߙߊߣߍ߲߫ ߠߋ߬، ߌߞߏߡߌ߲߬ ߒ ߓߙߊߣߍ߲߫ ߠߋ߬ ߕߍ߬ߘߍ߫ ߊ߬ ߛߌߦߊߡߊ߲ ߘߐ߫߸ ߒ ߕߘߍ߬ ߊ߬ ߡߍ߲߫ ߠߴߊ߬ߟߎ߬ ߟߊ߫ ߞߏ߫:-ߌߟߋ ߘߏ߲߬߸ ߌ ߞߊ߫ ߞߍ߲ߘߍ߫ ߓߊ߬߹
-ߒ ߘߴߊ߬ ߝߐ߫ ߝߊ߲ߡߊߖߌ߮ ߘߐ߫ ߞߏ߫ ߊ߬ߥߐ߫.
ߊ߬ߥߐ߫: -ߌ ߞߎ߲߬ߓߊ߬ ߕߍ߫.
-ߒ ߕߘߍ߬ ߊ߬ ߝߐ߫ ߟߊ߫ ߟߋ߬ ߞߏ߫: ߒ ߧߋ߫ ߖߊ߲߬߬ߧߊ߬ ߟߊ߫.
ߌ ߕߴߛߋ߫ ߓߏ߲߬ߧߊ߬ ߟߊ߫ ߞߴߌ ߕߏ߫ ߖߊ߲߬ߧߊ߬ ߟߊ߫.
- ߊ߬ߦߌ߫.
ߊ߬ ߞߍ߫ ߘߊ߫ ߢߊ-ߊ-ߢߊ߫߸ ߌ ߞߎ߲߬ߓߊ߬ ߕߍ߫ ߞߏߛߓߍ߫.
ߊ߲ ߘߌ߫ ߕߎ߬ߡߊ ߘߏ߫ ߞߍ߫ ߡߊ߬ߞߎ߲ ߘߐ߫، ߓߊ ߸ߊ߲ ߞߋ߬ߟߋ߲߬ߞߋ߬ߟߋ߲߬ߠߊ ߕߘߍ߬ ߊ߲ ߡߙߌ߫ ߟߊ߫ ߘߎ߰ߓߊ߬ ߞߣߐ߬ ߘߋ߲ ߠߎ߬ ߡߐ߬ߘߌߦߊ ߣߴߊ߬ߟߎ߬ ߓߙߊ ߟߋ߬ ߡߊ߬ ߞߊ߬ ߕߊ߬ߡߌ߲߬ ߛߏ߫ ߘߋ߲ߣߌ߲ ߠߎ߬ ߞߊ߲߬.
ߏ߬ ߓߊ߯ ߕߊ߬ߡߌ߲߬ ߘߏߦߌ߲߫߸ ߊ߬ߟߎ߬ ߘߏ߫ ߘߐ߫ ߞߋߟߋ߲߫ ߘߌ߫ ߞߎߙߋ߫: -ߊ߲ ߧߋ߫ ߞߐ߬ߣߐ ߟߎ߬ ߦߋ߫ ߟߊ߫ ߝߏ߬ߘߏ ߟߎ߬ ߘߐ߫ ߢߌ߬ߣߊ߲ ߘߋ߬߹
ߞߏ߬ߣߌ߲߬߸ ߛߊ߲߭ ߓߍ߯ ߕߊ ߕߘߍ߬ ߕߋ߲߭ ߠߋ߬: ߞߣߐ߬ ߥߙߍߓߊ ߟߋ߬ ߕߘߍ߬ ߛߎ߬ߡߊ߲ ߘߊߥߎ߲߫ ߠߊ߫ ߝߏ߬ߘߏ ߘߐ߫ ߛߐ߲߬، ߊ߲ߠߎ߬ ߘߏ߲߬ ߝߎߣߎ߲ߞߋߣߍ߲ ߠߎ߫ ߟߋ߬ ߗߋ߫ ߞߎ߲ߓߊ ߦߋ߫ ߞߣߐ߬ ߜߍ߲ ߘߌ߫.
-ߒ ߘߴߊ߬ ߝߐ߫ ߞߏ߫: ߒ ߠߊ߫ ߕߐ߲߬ߝߎߙߊ߲ ߦߋ߫ ߒ ߓߟߏ߫.
ߊ߬ ߣߊ߬ ߘߊ߫ ߟߋ߬ ߒ ߓߟߏ߫، ߒ ߕߎ߲߬ ߕߍ߫ ߢߌ߬ߣߊ߬ ߟߴߊ߬ ߞߐ߫ ߝߋߎ߫، ߊ߬ ߕߘߍ߬ ߞߍ߫ ߟߊ߫ ߒ ߓߟߏ߫ ߛߐ߲߬ ߞߘߊߥߎ߫ ߓߌߦߊ߲߫ ߜߍ߲ߜߍ߲߫ ߦߙߐ ߥߟߊ߫ ߛߎ߬ߡߊ߲߬ ߞߌ߬ߛߍ߬ ߞߣߐ߬ߜߍ߲ ߠߊ߫ ߞߊ߬ ߒ ߕߏ߫ ߜߊߟߊ߲ ߠߎ߬ ߛߊ߲ߝߍ߬.
ߜߊߟߊ߲ ߠߎ߬ ߕߘߍ߬ ߞߏߓߊ ߟߋ߬ ߘߌ߫ ߒ ߢߣߊ߫ ߒ ߠߊ߫ ߕߌ߲ߘߌߞߊ߲߫ ߕߊ߮ ߘߐ߫: ߜߊߟߊ߲ ߠߎ߬ ߜߊ߬ߛߌ߬ߣߍ߲߫ ߕߘߍ߬ ߓߙߍ߬ߡߊ߬ ߦߙߌ ߟߎ߫ ߟߋ߬ ߞߊ߲߬ ߝߊ߲߭ ߓߍ߯߸ ߦߏ߫ ߊ߬ߟߎ߬ ߕߊ߬ߣߍ߲߫ ߛߎ߬ߡߊ߲߬ ߛߣߍ߬ ߥߙߍ ߟߎ߫ ߟߋ߬ ߞߊ߲߫ ߡߊ߬.
ߒ ߣߌ߫ ߒ ߘߍ߬ߢߐ߲߰ߣߍ߲ ߠߎ߬ ߕߘߍ߬ ߛߊ߲߬ߞߊߟߊ߲ ߠߋ߬ ߕߊ߬ ߟߊ߫߸ ߞߊ߬ ߦߟߍ߬ ߊ߬ ߞߐ ߞߊ߲߬. ߞߐ߬ߣߐ ߥߟߊ߫ ߛߎ߬ߟߊ ߡߍ߲ ߠߎ߬ ߦߋ߫ ߣߊ߬ ߟߊ߫ ߝߏ߬ߘߏ ߕߌߢߍ߫ ߞߊ߲ߡߊ߬ ߸ ߊ߲ ߕߘߍ߬ ߏ߬ ߟߎ߬ ߜߍ߲߫ ߠߊ߫ ߕߐ߲߬ߝߎߙߊ߲ ߠߊ߫.
ߊ߲ ߞߏ߬ߣߌ߲ ߠߊ߫ ߗߋߦߊߟߌ ߓߍ߯ ߟߋ߬ ߕߍ߬ߘߍ߫ ߏ߬ ߘߌ߫، ߊ߲ ߕߘߍ߬ ߊ߬ ߞߍ߫ ߟߊ߫ ߟߋ߬ ߤߊߟߌ߬ ߛߐ߬ߛߐ߬ߟߌ߬ ߕߍ߫߸ ߞߵߊ߬ ߞߍ߫ ߘߌߦߊߢߍ ߟߊ߫ ߞߊ߬ ߕߊ߬ߡߌ߲߬ ߞߘߊߡߊߟߌ ߞߊ߲߬؛ ߓߊ߬ߙߌ߫ ߕߎ߬ߡߊ ߘߏ߫ ߟߎ߫ ߟߊ߫߸ ߊ߲ ߘߌ߫ ߕߏߟߏ߲߫ ߜߘߍ߫ ߟߎ߫ ߞߍ߫߸ ߝߏ߫ ߊ߲ ߘߌ߫ ߢߌ߬ߣߊ߬ ߊ߲ ߣߊ߬ ߞߎ߲ߧߊ ߖߍ߬ߘߍ ߞߐ߫، ߒߠߋ ߞߏ߫ ߕߍ߫ ߘߋ߬߸ ߓߊ߬ߙߌ߫ ߏ߬ ߡߊ߲߫ ߘߌ߫ ߕߘߍ߬ ߒ ߘߍ߬ߢߐ߲߰ߣߍ߲ ߠߎ߬ ߟߊ߫ ߓߊߞߍ߫: ߡߏߦߌߓߊ߮ ߟߎ߬ ߕߍ߫ ߡߍ߲߫ ߠߴߊ߬ߟߎ߬ ߘߌ߫ ߓߐ߫ ߊ߬ ߞߊ߬ߟߊߡߊ߬ ߞߏ߫ ߝߏ߬ߘߏ ߡߊ߫ ߞߣߐ߬ߜߍ߲߬، ߏ߬ ߘߐ߫߸ ߞߊ߬ ߓߍ߲߬ ߕߌߢߍߟߌ ߘߊߞߎ߲ ߡߊ߬߸ ߡߖߊ߬ߡߊ߲߬ߠߌ߲ ߥߟߊ߫ ߜߏ߲߬ߛߊ ߠߋ߬ ߕߘߍ߬ ߞߣߐ߬ߜߍ߲߬ߘߋ߲ ߠߎ߬ ߦߟߌߓߌ߬ߟߊ߬ ߟߴߊ߬ߟߎ߬ ߕߊ߫ ߞߍߕߊ ߘߐ߫ ؛ ߏ߬ ߢߊߘߐߜߍ ߓߊ߯ ߓߊ߲߫ ߟߐ߲߫ ߠߊ߫߸ ߊ߲ ߘߌ߫ ߜߎ߲߬ߘߎ ߟߎ߬ ߝߐ߫ ߢߐ߲߮ ߦߋ߫߸ ߡߐ߰ߓߊ߬ߞߘߐ ߟߎ߬ ߓߟߏ߫ ߡߊ߲߫ ߞߊ߲߫ ߞߊ߬ ߘߏ߲߬ ߡߍ߲ ߠߎ߬ ߘߐ߫ ؛ ߊ߬ ߛߌߦߊߡߊ߲߫ ߕߘߍ߬ ߘߋߣߍ߲ ߠߎ߬ ߟߊ߫ ߛߏ߲߬ߧߊ߬ߟߌ߬ ߡߌߛߍ߲ ߠߎ߬ ߘߝߐ ߟߋ߬ ߘߌ߫، ߊ߲ ߧߴߏ߬ ߓߍ߯ ߘߐ߫߸ ߊ߲ ߢߊ ߦߋ߫ ߝߏ߬ߘߏ ߘߐ߫؛ ߏ߬ ߟߊߣߍ߲߫ ߡߍ߲ ߞߊ߲߬، ߊ߬ ߛߌߦߊߡߊ߲ ߘߐ߫߸ߊ߲ ߞߎߟߋ߫ ߞߊ߲ ߣߴߊ߲ ߠߊ߫ ߘߐ߲߬ߞߟߌ ߟߎ߫ ߕߘߍ߬ ߞߐ߬ߣߐ ߟߎ߬ ߡߊߕߊ߯ ߟߊ߫ ߟߋ߬ ߞߛߐߞߛߐ߫߸ ߤߊߟߌ߬ ߝߏ ߣߌ߫ ߞߐ߫ ߞߙߎ ߡߍ߲ ߠߎ߬ ߕߍ߬ߘߍ߫ ߣߊ߬ ߟߊ߫ ߥߎ߬ߦߊ߬ ߟߊ߫ ߛߎ߬ߡߊ߲ ߞߊ߲߬ ߓߌ߯߹
ߒ ߛߋ߲߬ߘߏ߲߬ߢߐ߲߮ ߠߎ߬ ߛߍߥߊߣߍ߲߫ ߠߋ߬ ߕߘߍ߬ ߝߋߝߋ߫.
ߘߍ߬ߢߐ߲߰ ߓߘߍ ߖߍ߬ߘߍ-ߖߍ߬ߘߍ߫ ߟߋ߬ ߕߍ߬ߘߍ߫ ߊ߬ߟߎ߬ ߘߌ߫، ߊ߬ߟߎ߬ ߞߟߊߓߎ ߞߍ߲ߘߍ߫ ߕߘߍ߬ ߒ ߕߊ ߘߌ߫ ߝߋߎ߫߸ ߊ߬ߟߎ߬ ߝߍߦߊߣߍ߲߫ ߕߘߍ߬ ߞߏߖߎ߯ߦߊ߫، ߓߊ߬ߙߌ߬߸ ߊ߬ߟߎ߫ ߕߘߍ߬ ߊ߬ߟߎ߬ ߟߊ߫ ߘߎ߰ߡߊ߬ ߕߏߟߏ߲ ߠߎ߬ ߡߊߘߐ߯ߦߊ߫ ߟߊ߫ ߒߠߋ ߘߎ߰ߓߊ߬ ߞߣߐ߬ ߘߋ߲ ߘߊ߲ߞߎ߲߫ ߠߊ߫ ߒ ߞߍ ߘߐ߫ ߞߵߊ߬ ߕߍ߬ߘߍ߫ ߊ߬ߟߎ߬ ߟߊ߫ ߥߊ߬ߘߐ߬ߥߍ߲ߖߍ ߟߎ߬ ߘߐ߫، ߊ߬ߟߎ߬ ߢߊߓߐߣߍ߲߫ ߕߘߍ߬ ߒ ߠߊ߫ ߞߊ߬ߙߊ߲߬ߘߋ߲߬ ߝߊߘߌߦߊߓߐ ߟߎ߫ ߝߍ߬ ߞߘߊߎ߫.
ߒ ߓߊ߯ ߓߊ߲߫ ߒ ߡߊߖߊ߬ ߟߊ߫ ߕߊ ߟߴ ߌߞߘߐ߫߸ ߒ ߘߌ߫ ߒ ߝߊߘߌߦߊߓߐ ߟߎ߬ ߓߌ߬ߟߊ߬ ߒ ߝߊ߬ߘߌ ߡߊ߬.
ߒ ߘߍ߬ߢߐ߲߰ߣߍ߲ ߠߎ߬ ߕߘߍ߬ ߒ ߡߊߝߟߍ߫ ߟߊ߫ ߢߊߓߐߒߝߍ߫ ߓߟߏߡߊ߬߸ ߞߊ߬ ߒ ߕߏ߫ ߒ ߠߊ߫ ߞߏ߬ߛߊ߬ߟߋ߲߬ ߝߎߛߋ߫ ߓߏߟߏ߲߫ ߞߎߘߎ߲ ߣߌ߫ ߥߘߏߘߐ ߞߟߐ߬ ߛߎ߰ ߞߋߟߏ߲ ߘߏ߲߭ ߠߊ߫߸ ߊ߬ ߣߌ߫ ߞߊ߬ ߛߊ߬ߡߘߊ ߘߏ߲߬ ߒ ߛߋ߲߭ ߘߐ߫.
ߕߐ߲߬ߞߎ߬ߘߎ߲߬ߣߍ߲ ߘߏ߫ ߕߘߍ߬ ߒ ߓߟߏ߫߸ ߒ ߕߎ߲߬ ߕߴߏ߬ ߘߏ߲߬ ߠߊ߫ ߝߋߎ߫.
ߒ߬ߞߊ߬߸ ߏ߬ ߕߘߍ߬ ߒ ߓߐ߫ ߟߊ߫: ߝߋ߲߫ ߢߌߡߊ߫ ߘߏ߲ ߏ߬ ߡߎ߰ߡߍ ߟߊߥߟߌ߬ ߞߎ߲ ߕߘߍ߬ ߒ ߥߊ߬ ߘߐ߬ ߘߍߢߐ߲߮ ߏ߬ ߟߎ߬ ߡߊߞߓߊ߫ ߟߋ ߘߌ߫، ߓߊߏ߬߸ ߥߘߏߘߐ ߟߋ߬ ߘߐߙߐ߲߫ ߕߘߍ߬ ߏ߬ ߟߎ߫ ߡߊ߬ ߝߊߘߌߦߊߓߐ ߘߌ߫.
ߒߠߋ ߝߣߊ߫ ߢߊߓߐߣߍ߲߫ ߕߘߍ߬ ߊ߬ߟߎ߬ ߟߊ߫ ߥߘߏߘߐ ߏ߬ ߝߍ߬. ߓߊ، ߡߐ߱ ߘߐߝߎߟߋ߲ߣߍ߲߫ ߠߴߏ߬ ߘߐ߫ ߝߊ߲߯ߛߊ߲߫߹
ߘߎ߰ߓߊ߬ ߞߣߐ߬ ߝߊߘߌߦߊߓߐ ߡߍ߲ ߠߎ߬ ߛߊߣߌ߲ߡߊ߲ ߞߊ߫ ߞߊ߲߫ ߞߊ߬ ߕߏ߫ ߥߊ߯ߕߌ ߓߍ߯߸ ߏ߬ ߟߎ߫ ߕߘߍ߬ ߡߐ߰ ߘߐߜߍ߬ߘߍ߲߬ ߠߊ߫ ߟߋ߬ ߝߋߝߋ߫: ߊ߬ߟߎ߬ ߣߐ߯ ߘߌߡߊ߲߫߸ ߊ߬ߟߎ߬ ߝߙߊ߫ ߘߌߡߊ߲߫.
ߊ߲ ߕߘߍ߬ ߓߊ߯ ߞߍ߫ ߦߟߍ߬ ߟߊ߫ ߜߊߟߊ߲ ߠߎ߫ ߞߊ߲߬߸ ߒ ߕߘߍ߬ ߒ ߖߊ߲߬ߕߏ߫ ߟߊ߫ ߟߋ߬߸ ߒ ߞߊߣߊ߬ ߒ ߣߙߊ߫ ߛߊ߲߬ߞߊߛߋ߲ ߠߊ߫ ߓߊߞߍ߫، ߊ߲ ߕߘߍ߬ ߓߊ߯ ߛߋ߫ ߛߊ߲ߜߊߟߊ߲ ߞߐߞߊ߲߬߸ ߒ ߕߘߍ߬ ߡߊ߲߫ ߞߊ߲߫ ߞߊ߬ ߒ ߡߊߘߏ߲߬ ߓߊ߲ߛߊ߲߫ ߞߍ߲ߘߍ߫ ߕߍ߰ߣߍ߲ ߠߎ߬ ߟߊ߫߸ ߏ߬ ߟߎ߫ ߟߋ ߕߘߍ߬ ߞߍ߫ ߟߊ߫ ߛߌ ߟߎ߬ ߘߌ߫߸ ߞߵߊ߬ߟߎ߬ ߟߊߡߙߊ߬ ߓߊ߯ߓߊ߮ ߞߊߣߊ߬ ߛߋ߫ ߊ߬ߟߎ߫ ߡߊ߬.
ߊ߬ ߣߌ߫، ߣߴߊ߲ ߞߊ߬ ߕߊ ߟߊߘߊ߲߫ ߓߛߊ ߟߎ߬ ߖߋ߬ߣߌ߲߬ ߞߊ߲ߡߊ߬ ߥߟߊ߫߸ ߝߊ߬ߙߊߜߐ߲߭ ߡߍ߲ ߠߎ߬ ߓߏ߲ߣߍ߲߫ ߕߐ߲߬ߝߎߙߊ߲ ߠߊ߫߸ ߊ߲ ߕߎ߲߬ ߓߊ߯ ߞߍ߫ ߏ߬ ߖߋ߬ߣߌ߲߬ ߠߊ߫߸ ߒ ߕߘߍ߬ ߕߍ߫ ߒ ߡߊߘߏ߲߬ ߠߊ߫ ߓߊߞߍ߫، ߒ ߕߎ߲߬ ߡߊ߲߫ ߞߊ߲߫ ߞߊ߬ ߝߟߍߛߓߏ ߘߐߞߊ߬: ߖߋ߬ߟߌ ߞߊߣߊ߬ ߒ ߠߊ߫ ߝߊߘߌߦߊߓߐ ߡߊߣߐ߯ ߥߟߊ߫ ߓߎ߰ߘߌ߬ߜߍ ߞߊߣߊ߬ ߒ ߠߊ߫ ߝߊ߬ߣߌ߲ ߝߌ߲߬؛ ߒ ߕߘߍ߬ ߒ ߢߊ ߓߍ߲߬ ߠߊ߫ ߟߋ߬ ߓߛߊ ߟߎ߬ ߣߌ߫ ߝߊ߬ߙߊߜߐ߲߭ ߠߎ߬ ߞߣߐ߫ ߘߓߐ߫ ߟߋ ߡߊ߬߸ ߞߊ߬ ߞߐ߱ ߞߍ߫ ߊ߬ ߞߣߐ߫ ߞߊ߬ ߓߊ߲߫ ߞߊ߬ ߟߊ߫ ߕߊߞߌߛߍ߫ ߞߊ߲߬؛ ߤߊߟߌ߬ ߒ ߕߎ߲߬ ߓߊ߯ ߞߍ߫ ߊ߬ ߣߍ߯ߣߍ߯ߞߏ ߘߐ߫߸ ߒ ߕߘߍ߬ ߒ ߖߊ߲߬ߕߏ߬ ߟߊ߫ ߟߋ߬ ߞߊߕߌ߫.
ߏ߬ ߟߋ ߕߍ߬ߘߍ߫ ߊ߬ ߞߍ߫ ߟߊ߫ ߒ ߖߍ߬ߘߍ ߕߘߍ߬ ߒ ߓߐ߫ ߟߊ߫ ߒ ߠߊ߫ ߞߊ߬ߙߊ߲߬ߘߋ߲߬ ߝߊߘߌߦߊߓߐ ߟߎ߬ ߘߐ߫؛ ߏ߬ ߟߎ߬ ߞߊ߫ ߢߌ߲߬ ߕߘߍ߬ ߘߎ߰ߓߊ ߟߋ߬ ߘߐߙߐ߲߫ ߞߣߐ߫، ߊ߬ ߝߐߒߛߌߟߊ ߘߐ߫߸ ߒ ߕߘߍ߬ ߘߴ ߊ߬ߟߎ߫ ߘߏ߲߭ ߓߟߏߞߊ߬߸ ߣߌ߫ ߘߏ߫ ߜߘߍ߫ ߕߘߍ߬ ߒ ߓߟߏ߫، ߒ߬ߓߊ߬ ߝߊ߬ߣߌ߲߬ ߛߎ߰ ߞߋߟߋ߲ ߏ߬ ߟߎ߫ ߟߋ߬ ߕߘߍ߬ ߒ ߓߟߏ߫، ߝߊ߬ߣߌ߲߬ ߛߎ߰ ߜߘߍ߫ ߕߘߍ߬ ߕߍ߫ ߘߌ߫ ߟߊ߫ ߒ ߡߊ߬ ؛ ߦߊ߲߬ ߞߏ߲߬ߣߌ߲߬߸ ߒ ߘߌ߫ ߛߋ߫ ߝߊ߬ߣߌ߲ ߠߎ߬ ߣߐ߯ ߟߊ߫ ߥߟߊ߫ ߞߵߊ߬ߟߎ߬ ߘߐߝߙߊ߫߸ ߒ ߘߏ߲߬ ߕߍ߫ ߡߊߞߎߡߊ߫ ߟߊ߫: ߒ ߡߊ߬ ߕߍ߬ߘߍ߫ ߊ߬ߟߎ߬ ߘߐߞߙߊ߫ ߟߊ߫ ߟߋ߬ ߤߊߟߌ߬ ߞߎߡߊ߫ ߛߌߦߊߡߊ߲߫ ߕߴߊ߬ ߘߐ߫ ؛ ߒ ߣߊ߬ߣߍ߲߫ ߕߘߍ߬ ߓߏ߬ߙߌ ߣߌ߫ ߕߏߟߏ߲ ߣߌ߫ ߛߊ߲ߜߊߟߊ߲߫ ߞߊ߲߫ ߦߟߍߟߌ ߟߎ߬ ߟߋ߬ ߞߊ߲ߡߊ߬، ߊ߬ ߣߌ߫ ߞߊ߬ ߕߎߣߎ߲߫ ߓߌ߲߫ ߖߊ߲ ߠߎ߬ ߞߘߐ߫ ߣߛߌ߬ߜߍ߲߬ ߦߙߐ ߟߎ߬ ߘߐ߫، ߒ ߕߍ߫ ߛߋ߫ ߏ߬ ߓߍ߯ ߞߍ߫ ߟߊ߫ ߞߏ߫߸ ߞߏ߫ ߕߍ߫ ߒ ߠߊ߫ ߝߊ߬ߣߌ߲߬ ߓߘߍ ߟߎ߬ ߟߊ߫.
ߛߎ ߓߊ߯ ߞߏ߬߸ ߒ ߓߊߙߌ߲߫ ߟߊ߰ߛߊ߬ߣߊ߫ ߘߌ߫ ߓߐ߫ ߝߏ߬ߘߏ ߘߐ߫ ߞߊ߬ ߘߏ߲߬.
ߊ߬ ߕߘߍ߬ ߒ ߠߊߛߣߍ߫ ߟߴ ߊ߬ ߕߊ߫ ߢߊ ߟߋ߬ ߡߊ߬ ߡߊ߬ߛߎߡߊ ߘߐ߫.
ߊ߬ ߟߊ߫ ߞߎߡߊ ߕߎ߲߬ ߡߊ߲߫ ߛߌߦߊ߫.
ߣߌ߫ ߡߐ߰ ߞߊ߬ ߕߋ߬ߟߋ߲ ߓߊ߲߫ ߓߊ߯ߙߊ ߟߊ߫ ߝߏ߬ߘߏ ߘߐ߫߸ ߌ ߘߌ߫ ߞߍ߫ ߡߐ߰ ߡߊߞߎ߲߬ߣߍ߲ ߘߌ߫ ߟߋ߬ ߕߐߟߍ߫؛ ߌ ߘߌ߫ ߡߙߌߦߊ߫ ߛߎ߮ ߓߍ߯ ߛߐ߬ߘߐ߲߬߸ ߞߵߌ ߕߏ߫ ߦߟߌߟߊߝߌߙߌ߲ߝߌߙߌ߲ ߠߊ߫، ߓߊߏ߬߸ ߞߏ߫ ߜߘߍ߫ ߘߏ߲߬ ߜߏߡߊ߲߫ ߌ ߡߙߌ ߞߣߐ߫؛ ߞߏ ߟߎ߬ ߘߐ߫ ߓߏߓߏߦߊ ߟߎ߫ ߞߎ߲߬ ߖߐ߲ߖߐ߲ ߞߊ߲߬߸ ߏ߬ ߦߋ߫ ߟߊߓߊ߲߫ ߠߊ߫ ߡߊ߬ߛߎߡߊ ߟߋ߬ ߡߊ߬؛ ߒ߬ߓߊ߬߸ ߣߌ߫ ߞߎߡߊ߫ ߞߍ߫ ߘߊ߫ ߞߴߏ߬ ߟߎ߬ ߞߊ߲߬߸ ߞߵߊ߬ߟߎ߬ ߡߊߛߐ߬ߘߐ߲߬ ߓߊߟߌߦߊ ߢߊߦߋ߫߸ ߊ߬ ߛߌ߲ߞߐ߲ ߘߌ߫ ߕߏ߫ ߌ ߢߘߊ ߘߐ߫: ߒ ߓߏߙߌ߲߫ ߟߊ߲߰ߛߊ߬ߣߊ߫ ߢߘߊ ߡߊߛߌߟߊ߲ߣߍ߲߫ ߠߋ߬ ߕߘߍ߬؛ ߊ߬ ߕߎ߲߬ ߓߊ߯ ߊ߬ ߢߊ ߟߐ߬ ߌ ߘߐ߫߸ ߊ߬ ߟߊ߫ ߢߊߟߐߒߘߐ ߘߏ߲߬ ߕߎ߲߬ ߡߊ߲߫ ߛߌߦߊ߫߸ߊ߬ ߡߙߌ߫ ߟߐ߬ߣߍ߲߫ ߕߘߍ߬ ߛߣߍ߬ߘߐ߬ ߓߊ߯ߙߊ߫ ߓߊ߲ߓߊߟߌ ߟߎ߫ ߟߋ߬ ߟߊ߫.
ߊ߲ ߕߘߍ߬ ߓߊ߯ ߞߍ߫ ߛߎ߬ߡߊ߲ ߞߎ߲߬ߠߊ߬߸ ߒ ߕߘߍ߬ ߒ ߢߊ ߕߟߌߡߌ߲߫ ߠߊ߫ ߞߊ߬ ߟߐ߬ ߒ ߓߊߙߌ߲߫ ߘߐ߫ ߛߐ߲߬، ߊ߬ ߛߌߦߊߡߊ߲߫ ߘߐ߫߸ ߒ ߣߴߊ߬ ߢߊߞߎ߲ ߕߘߍ߬ ߢߐ߲߮ ߓߍ߲߬ ߠߊ߫ ߕߎ߬ߡߊ ߘߏ߫ ߟߎ߬ ߟߊ߫؛ ߊ߬ ߕߘߍ߬ ߡߎߢߍ߫ ߟߊ߫ ߟߋ߬، ߊ߬ ߞߊ߫ ߢߌ߲߬ ߕߘߍ߬ ߞߏߛߓߍ߫߸ ߒ ߞߊ߫ ߘߌ߫ ߕߘߍ߬ ߊ߬ ߦߋ߫ ߟߋ߬ ߝߋߝߋ߫؛ ߒ ߕߊ߫ ߡߙߌ߫ ߘߐ߫߸ ߒ ߘߌߡߊ߲߫ ߕߘߍ߬ ߊ߬ ߦߋ߫ ߟߋ߬ ߦߏ߫ ߒ ߡߊ߬؛ ߒ ߝߣߊ߫ ߕߍ߬ߘߍ߫ ߊ߬ ߖߋ߬ߓߌ߬ ߟߊ߫ ߡߎߢߍ߫ ߞߋߟߋ߲ ߏ߬ ߟߋ ߟߊ߫، ߒߠߋ ߡߍ߲ ߓߟߏߟߊߛߎߡߊߡߊ߲߫ ߕߘߍ߬ ߘߊߥߎ߲ߠߌ߲ ߠߊ߫߸ ߝߏ߫ ߘߌ߫ ߦߌ߬ߣߊ߬ ߘߊߥߎ߲ߠߌ߲ ߞߐ߫ ߛߐ߲߬.
-ߌ ߕߍ߫ ߘߊߠߥߎ߲ߠߌ߲ ߞߍ߫ ߟߊ߫ ߓߊ߬؟
ߒ ߡߊ߬ ߞߵߊ߬ ߝߐ߫ ߏ߬ ߘߐ߫.
-ߒ ߝߣߊ߫ ߘߴߊ߬ ߝߐ߫ ߞߏ߫: ߊ߬ߥߐ߫.
-ߐ߲߬ߤߐ߲߫߸ ߒ ߡߊ߬ ߞߵߏ߬ ߝߐ߫.
ߌ ߞߊ߫ ߞߊ߲߫ ߠߋ߬ ߞߵߊ߬ ߓߍ߯ ߘߊߥߎ߲߫߹
ߓߊ߬ߙߌ߬ ߒߠߋ ߕߎ߲߬ ߡߊ߲߫ ߞߊ߲߫ ߞߊ߬ ߞߌߣߌ߲ߝߍ ߣߌ߫ ߛߏ߬ߓߏ ߣߌ߲߬ ߓߍ߯ ߘߊߥߎ߲߫߸ ߏ߬ ߡߍ߲ ߓߍ߯ ߟߊߘߍ߬ߣߍ߲ ߞߏ߫ ߒ ߝߊ߲߬ߘߊ߬ ߛߎߡߊ߲؛ ߒ ߛߋ߲߬ߘߏ߲߬ߢߐ߲߰ߣߍ߲ ߠߎ߬ ߝߣߊ߫ ߕߘߍ߬ ߒ ߘߍ߬ߡߍ߲߬ ߠߴ ߊ߬ߟߎ߬ ߢߌ߲ ߠߎ߬ ߓߍ߯ ߟߊ߫: ߊ߬ߟߎ߬ ߓߍ߯ ߡߊߞߟߌߣߍ߲߫ ߠߋ߬ ߕߘߍ߬، ߊ߬ߟߎ߬ ߘߏ߲߬ ߝߣߊ߫ ߕߘߍ߬ ߣߏ߰ߡߊ߬ ߘߊߥߎ߲ߠߌ߲ ߠߋ߬ ߞߍ߫ ߟߊ߫؛ ߓߊ߬ߙߌ߬ ߛߎ߬ߡߊ߲ ߞߊ߫ ߛߌߦߊ߫ ߕߘߍ߬ ߞߏߖߎ߯ߦߊ߫: ߊ߲ ߕߍ߫ ߛߋ߫ ߓߊ߲߫ ߠߊ߫ ߛߎ߬ߡߊ߲߬ߓߊ߬ ߛߎ߯ ߢߌ߲߬ ߠߊ߫.
- ߒ ߞߣߐߝߘߎ ߡߊߝߍߣߍ߲߫ ߊ߬ ߞߊ߫ ߓߏ߲߬ ߢߊ ߡߍ߲.
ߊ߬ ߕߘߍ߬ ߝߐ߫ ߟߊ߫ ߒ ߧߋ߫ ߞߏ߫:
ߊ߬ߥߐ߫، ߊ߲ ߞߣߐߝߘߎ ߛߌ߰ߣߍ߲߫ ߕߘߍ߬ ߕߘߊ ߟߋ߬ ߝߍ߬߸ ߛߎ߬ߡߊ߲ ߠߊߛߙߏ߫ ߜߏߡߊ߲ ߦߋ߫ ߟߊߓߊ߲߫ ߠߊ߫ ߛߌ߬ߣߐ߮ ߟߋ߬ ߡߊ߬߸ ߣߴߊ߲ ߖߋ߬ߟߌ ߞߍ߲ߘߍ߫ ߕߍ߫.
ߓߊ߬ߙߌ߬ ߊ߲ߠߎ߬ ߘߋ߲ߣߍ߲ ߠߎ߬ ߡߊ߬ߞߏ ߖߍ߬ߘߍߖߍ߬ߘߍ ߟߋ߬ ߕߘߍ߬ ߢߐ߲߯ߦߋ ߟߊ߫، ߊ߲ ߕߘߍ߬ ߓߘߊ߫ ߟߐ߯ߞߎ߲߫ ߦߙߌߞߊ ߞߍ߫߸ ߝߊߦߌߘߊ߫ ߞߊߙߏ߫ ߛߌߦߊߡߊ߲߫߸ ߊ߲ ߡߊ߫ ߢߐ߲߮ ߦߋ߫، ߊ߲ ߞߊ߫ ߞߊ߲߫ ߞߊ߬ ߢߐ߲߮ ߦߋ߫ ߦߏ߫ ߡߐ߰ߓߊ߬ ߞߘߐ ߟߎ߬، ߞߊ߬ ߞߎߡߊ߫ ߛߌߦߊߡߊ߲߫ ߝߐ߫، ߕߎ߬ߡߊ߬ߙߋ߲ ߛߋ߫ ߘߊ߫.
ߊ߲ ߕߘߍ߬ ߞߊ߬ ߘߐ߬ߝߐ ߟߎ߬ ߟߐ߲߫، ߊ߲ ߓߍ߯ ߕߘߍ߬ ߞߊ߬ ߘߝߐ߬ ߛߌ߬ߦߊߡߊ߲߫ ߟߐ߲߫ ߛߎߋ߯، ߝߘߏ߬ߓߊ߬ ߓߟߏߡߊ߬߸ ߡߍ߲ ߠߎ߬ ߟߊߡߍ߲߫ ߞߏ߫ ߝߟߐ ߦߴߊ߲ ߓߟߏ߫߸ ߊ߲ ߞߙߐߕߐߣߍ߲߫ ߕߍ߬ߘߍ߫ ߏ߬ ߟߎ߫ ߟߋ߬ ߟߊ߫، ߊ߲ ߕߘߍ߬ ߕߍ߮ ߝߐ߫ ߟߊ߫ ߕߏ߬ߟߌ߬ߟߊ߬ߟߊ ߟߎ߬ ߟߊ߫ ߕߏ߬ߟߌ ߏ߬ ߟߎ߫ ߟߋ߬ ߦߋ߫.
ߒ ߠߊ߫ ߓߐߒߡߊߟߌ ߟߏ߲߫ ߝߟߐ ߕߘߍ߬ ߓߊ߲߫ ߠߊ߫ ߛߏ߫ ߢߊ ߏ߬ ߟߋ ߡߊ߬ ߥߟߊ߫ ߞߊ߬ ߥߊ߫ ߓߏ߬ߙߌ߫ ߖߋ߲߬ߓߋ߬ߝߐ߬ ߦߙߐ. ߟߐ߲ ߓߍ߯ ߕߘߍ߬ ߕߍ߫ ߕߏߟߏ߲ ߘߌ߫ ߠߎ߬ߙߊ ߝߍ߬: ߖߋ߲߬ߓߋ߬ ߞߊ߲ ߕߘߍ߬ ߕߍ߫ ߓߐ߫ ߟߊ߫ ߕߌ߲߬ߘߌߞߊ߲߬ ߟߏ߲_ߏ_ߟߏ߲߫ ߥߎ߬ߙߊ ߟߊ߫.
ߛߌ߰ߘߊ ߄
ߞߏߟߌ߲ߞߏߟߌ߲߫ ߕߘߍ߬ ߒ ߛߐ߬ߘߐ߲߬ ߠߊ߫ ߟߋ߬ ߕߌ߲ߘߌߞߊ߲߬ ߥߊ߯ߕߌ ߓߍ߯.
ߞߏߟߌ߲ߞߏߟߌ߲ ߕߘߍ߬ ߕߟߋ߬ߡߊ ߟߋ߬ ߘߐ߫، ߘߐ߬ߝߊߟߋ߲ ߗߋ߲߱، ߊ߬ ߣߌ߫ ߡߊ߬ߟߏ߬ߞߊ ߟߋ߬.
ߛߊ߲߬-ߊ-ߛߊ߲߬߸ ߒ ߕߘߍ߬ ߡߊߞߟߌ߫ ߟߊ߫ ߟߋ߬ ߛߎ߬ߡߊ߲߬ߠߊߘߊ߲ ߘߐ߫߸ ߏ߬ ߦߋ߫ ߝߌ߬ߘߊ߬ߓߊ ߣߌ߫ ߛߍߥߊߞߏ ߟߋ߬ ߘߌ߫، ߒ ߞߙߐߕߐߣߍ߲߫ ߠߋ߬ ߕߘߍ߬ ߒ ߓߏߙߌ߲߫ ߘߐ߰ߡߊ߬ߣߍ߲ ߡߊߞߐ߬ߣߐ߲߬ ߠߊ߫߸ ߊ߬ ߦߋ߫ ߣߊ߬ ߒ ߞߐ߫.
ߝߌ߬ߘߊ ߕߎ߬ߡߘߊ߬ ߖߐ߲ߖߐ߲ ߕߎ߲߬ ߕߍ߫ ߟߐ߲߫ ߠߊ߫ ߕߘߋ߫: ߊ߬ ߕߘߍ߬ ߓߐ߫ ߟߊ߫ ߡߊ߬ߟߏ ߡߐ߭ ߟߋ߬ ߘߐ߫، ߏ߬ ߝߣߊ߫ ߘߍ߲ߣߍ߲߫ ߕߘߍ߬ ߛߊ߲ ߠߋ߬ ߟߊ߫، ߛߊ߲ ߥߋ߬ߣߌ߲߬ߞߋ߬ ߢߌߡߊ ߞߊ߬ߣߌ߲߬.
ߕߎ߬ߡߊ߬ߘߐ߫߸ ߊ߬ ߕߘߍ߬ ߓߐ߫ ߟߊ߫ ߘߎ߰ߞߟߏ ߥߐ߬ߞߎߟߐ ߟߎ߬ ߥߋ߬ߣߌ߲߬ߞߋ ߟߋ߬ ߘߐ߫߸ ߢߊ߭ ߘߏ߲߬ ߕߴߛߋ߫ ߞߍ߫ ߟߴ ߏ߬ ߟߎ߬ ߞߏߟߊߒߞߘߐߢߐ߲߯ߦߊ ߞߐ߫.
ߣߴߏ߬ ߟߎ߬ ߟߊ߫ ߖߋ߬ߓߌ߬ߟߌ ߓߍ߲߬ ߘߊ߫߸ ߊ߬ ߕߐ߲߭ ߕߏߣߍ߲߫ ߕߘߍ߬ ߥߐ߬ߞߎ߬ߟߐ߬ ߞߋߟߋ߲ ߏ߬ ߟߎ߬ ߘߊߟߌ ߟߋ߬ ߡߊ߬ ߡߊ߬ߟߏ߬ߞߊ߬ ߢߊߞߘߐ ߘߐ߫ ߓߊ߲ߘߊ߫ ߢߌߡߊ ߟߊ߫߸ ߊ߬ ߣߌ߫ ߞߊ߬ ߞߏߘߐߣߐ߯ߦߊ ߞߍ߫ ߡߊ߬ߟߏ߬ߞߊ߬ߟߊ ߟߎ߫ ߦߋ߫߸ ߞߵߊ߬ߟߎ߬ ߕߊ߲߬ߞߊ߬ ߛߊ߭ ߟߎ߬ ߟߊ߫ ߗߌ߲ߠߌ߲ ߡߊ߬.
ߊ߬ ߟߏ߲ ߓߊ߯ ߛߋ߫߸ ߛߎߓߊ߯ ߝߟߎߝߟߎ ߝߍ߬߸ߟߎߕߌ߯ ߞߋ߬ߟߋ߲߬ߞߋ߬ߟߋ߲߬ߠߊ ߓߍ߯ ߕߘߍ߬ ߛߏ߬ߙߌ߬ ߟߊ߫ ߟߋ߬ ߓߟߏߢߊߝߟߐ ߞߊ߬ ߟߊ߫ ߊ߬ ߟߊ߫ ߛߍ߬ߣߍ ߘߐ߫.
ߓߟߏߢߍߓߌߟߊ ߏ߬ ߟߎ߬ ߓߊ߯ ߡߊߛߐ߬ߘߐ߲߬ ߌߞߘߐ߫߸ ߕߊ߬ߡߊ߲߬ ߞߊ߲ ߠߋ߬ ߕߘߍ߬ ߡߊ߬ߟߏ߬ߞߊ ߖߡߊ߬ߙߌ ߘߌ߫ ߟߊ߫.
ߟߊ߲߬ߘߊ ߕߘߍ߬ ߏ߬ ߟߋ ߘߌ߫.
ߊ߬ ߝߐ ߛߍߣߍ߲߬ ߡߎ߲߬ ߘߐ߫ ߊ߬ ߕߘߍ߬ ߞߍ߫ ߟߊ߫ ߕߋ߲߬ ߥߟߊ߫ ߡߎ߲߬ ߘߐ߫ ߖߡߊ߬ߙߌ ߕߘߍ߬ ߘߌ߫ ߟߊ߫ ߓߟߏߢߊߝߟߐ ߞߊ߭ ߟߋ߬ ߞߐ߫ ߛߍ߬ߣߍ ߞߋ߬ߟߋ߲߬ߞߋ߬ߟߋ߲߬ߠߊ ߘߐ߫߸ ߒ ߕߘߍ߬ ߕߍ߫ ߛߋ߫ ߏ߬ ߞߎ߲߬ ߖߐ߲ߖߐ߲ ߟߐ߲߫ ߠߊ߫ ߥߊ߯ߕߌ ߏ߬ ߟߊ߫؛ ߒ ߞߏ߬ߣߌ߲߬ ߕߎ߲߬ ߞߵߊ߬ ߟߐ߲߫ ߞߏ߫ ߓߐߞߊ߬ߕߘߍ ߟߋ߬ ߏ߬ ߘߌ߫؛ ߒ ߕߘߍ߬ ߕߴߊ߬ ߢߊߢߌߣߌ߲߫ ߠߊ߫ ߤߊ߲߯ ߦߙߐߖߊ߲߫.
ߓߐߞߊ߬ߕߘߍ ߏ߬߸ ߦߏ߫ ߊ߲ ߠߊ߫ ߦߋߢߐ߲߯ߠߊ ߓߍ߯ ߦߋ߫ ߢߊ ߡߍ߲߸ ߘߊ߬ߟߎ ߦߴߊ߬ ߓߍ߯ ߟߊ߫߸ ߘߊ߬ߟߎ ߡߍ߲ ߘߌ߫ ߛߋ߫ ߟߐ߲߫ ߠߊ߫ ߛߏ ߗߍ߬ߡߐ߮ ߟߎ߫ ߝߍ߬، ߗߍ߬ߡߐ߮ ߟߎ߬ ߞߣߐߘߐ ߣߴߊ߬ߟߎ߬ ߤߊߞߟߌ ߘߐ߫؛ ߒ ߛߌ߬ ߞߛߓߌ ߕߎ߲߬ ߡߊ߫ ߛߋ߫ ߡߎߣߎ߲߬، ߒ ߠߊ߫ ߞߎ߲ߝߊ߲ ߕߎ߲߬ ߡߊ߫ ߛߋ߫ ߗߍ߬ߡߐ߰ߓߊ ߟߎ߬ ߡߊߢߌ߬ߣߌ߲߬ߞߊ ߡߊ߬؛ ߒ ߧߋ߫ ߛߌ߬ ߞߛߊߓߌ ߏ߬ ߛߐ߬ߘߐ߲߬ ߠߊ߫ ߕߎ߬ߡߊ ߡߍ߲߸ ߒ ߕߘߍ߬ ߕߍ߫ ߝߘߊ߬ߝߌ߲߬ߠߊ߫ ߏ߬ ߞߐ߫.
ߒ ߟߊߣߍ߲߫ ߡߍ߲ ߠߊ߫ ߓߌ߬߸ ߞߏ߫ ߓߟߏߢߍߓߌߟߊ ߏ߬ ߟߎ߫ ߕߘߍ߬ ߛߍ߬ߣߍ ߟߞߊߘߌ ߟߋ߬ ߘߌ߫؛ ߓߊ߬ߙߌ߬ ߒ ߡߙߌߦߊ ߞߏ߬ߣߌ߲߬ ߕߍ߫ ߓߟߏߢߍߓߌߟߊ ߏ߬ ߟߎ߬ ߕߊ߯ ߘߌ߲ߞߌߙߊ߫ ߓߟߏߡߊߞߊ߬ߣߍ߲߬ ߠߊ߫߹ ߒ ߡߙߌߦߊ ߕߍ߫ ߛߐߟߌ ߝߣߊ߫ ߟߊ߫.
ߊ߬ ߦߋ߫ ߞߍ߫ ߟߊ߫ ߦߏ߫ ߦߋߢߐ߲߯ߠߊ ߡߙߌߣߊ߲ ߘߐߙߐ߲߫ ߘߌ߫ ߕߏ߫ ߦߋ߲߬ ߊ߬ ߦߋ߫ ߟߋ߬ ߦߏ߫ ߖߙߎߡߎ߲ ߣߌ߫ ߝߏ߬ߙߏ߲ ߠߋ߬ ߦߴߊ߬ ߦߌ߬ߘߊ߬ߞߊ߬ߟߊ߲߬ ߞߋߟߋ߲߫ ߔߋ ߘߌ߫.
ߊ߬ ߞߏߢߊ ߦߋ߫ ߘߌ߫ ߦߊ߲߬؟
ߒ ߕߴߛߋ߫ ߏ߬ ߘߐߞߕߌ߫ ߟߊ߫، ߣߌ߫ ߒ ߠߊ߫ ߕߌ߲ߘߌߞߊ߲߫ ߕߊ߲߮ ߕߎ߲߬ ߞߊ߫ ߛߌߦߊ߫߸ ߊ߬ߟߎ߫ ߕߎ߲߬ ߕߍ߫ ߞߎ߲߬ߘߐߖߊ߲߬ߧߊ߬ ߟߊ߫ ߞߏߛߊ߫ ߒ ߘߌ߫ ߞߏ ߓߍ߯ ߟߐ߲߫.
ߒ ߞߏ߲߬ߣߌ߲߬ ߕߎ߲߬ ߞߵߊ߬ ߟߐ߲߫ ߞߏ߫ ߕߊ߬ߡߊ߲߬ ߞߊ߲ ߓߍ߫ ߓߐ߫ ߤߓߊߘߊ߲߫ ߣߌ߫ ߓߟߏߢߍߓߌߟߊ ߟߎ߬ ߕߘߍ߬ ߡߊ߫ ߞߊ߬، ߊ߲ ߓߍ߯ ߝߊ߬ߘߌ߬ߜߊ߬ߕߐ ߕߘߍ߬ ߖߡߊ߬ߙߌ ߏ߬ ߘߐߞߐ߬ߣߐ߲߬ ߠߊ߫، ߊ߲ ߜߍ߬ߘߍ߲߬ߣߍ߲߫ ߕߘߍ߬ ߓߊ߯ߙߊ ߟߎ߬ ߘߊߡߌ߬ߣߊ ߟߋ߬ ߟߊ߫߸ ߊ߬ ߣߌ߫ ߦߙߌߓߊ ߟߎ߬ ߘߎߟߋ߲߫ ߛߎߡߊߣߍ߲ ߣߌ߫ ߛߎ߯ߓߊߝߍ߫ ߝߢߐ ߡߊߕߊ߲߬ߞߊ ߡߊ߬.
ߖߡߊ߬ߙߌ ߘߌߣߍ߲߫߸ ߡߊ߬ߟߏ߬ߞߊ߬ߟߊ ߟߎ߬ ߞߵߊ߬ߟߎ߫ ߓߌ߬ߟߊ߬ ߛߌߟߊ ߞߊ߲߬، ߒ ߝߣߊ߫ ߞߊ߬ ߒ ߓߌ߬ߟߊ߫ ߊ߬ߟߎ߬ ߕߍߡߊ߬، ߒ ߕߘߍ߬ ߒ ߕߊ߯ߡߊ߫ ߟߊ߫߸ ߦߏ߫ ߊ߬ߟߎ߬߸ ߕߊ߬ߡߊ߲߬ ߞߊ߲ ߝߐߛߋ߲ ߠߊ߫.
ߘߋ߲ߡߌߛߍ߲ ߠߎ߫ ߕߍ߬ߘߍ߫ ߊ߬ߟߎ߬ ߟߊ߫ ߥߙߐ߬ߕߐ ߟߎ߬ ߟߊߜߊ߲߫ ߠߊ߫ ߝߢߐ ߘߐ߫߸ ߞߵߊ߬ ߖߌ߰ߕߐ߬ߟߊ ߡߌ߬ߘߊ߬ ߞߎߙߋ ߘߌ߫، ߊ߬ߟߎ߬ ߕߘߍ߬ ߞߎߙߋ߫ ߟߊ߫ ߞߎߙߋ ߟߊߘߌߦߊߢߍ ߟߋ߬ ߡߊ߬ ߕߎ߬ߢߊ߬ ߝߐ߬ ߓߟߏߡߊ߬߸ ߊ߬ߟߎ߫ ߕߘߍ߬ ߘߐ߲߬ߛߋ߲ ߘߏ߫ ߟߎ߫ ߦߌ߬ߘߊ߬ ߟߊ߫ ߕߊ߬ߡߊ߲߬ߝߐߟߊ ߟߎ߬ ߞߐ ߛߐ߲߬.
ߒ ߕߘߍ߬ ߞߊ߫ ߞߊ߲߫ ߠߋ߬ ߛߎߋ߯߸ ߞߊ߬ ߕߏ߫ ߒ ߡߊ߬ ߟߊ߫ ߡߊ߬ߛߙߊ߬ߟߌ߬ ߞߊ߲ ߠߎ߬ ߞߐ߫߸ ߞߏ߫ ߒ ߞߊߣߊ߬ ߒ ߓߊ߬ߛߊ߲߬ ߟߊ߬ߕߏ߬ߟߏ߲߬ߠߌ߲߬ߠߊ ߟߎ߬ ߟߊ߫ ߞߏߖߎ߯ߦߊ߫، ߓߊ߬ߙߌ߬߸ߟߊ߬ߕߏ߬ߟߏ߲߬ߠߌ߲ ߢߌ߲߬ ߠߎ߫ ߛߋ߲߭ߝߍ߬߸ ߥߙߐ߬ߕߐ߬ ߝߌߙߌ߲ߝߌߙߌ߲ߠߊ ߢߌ߲߬ ߠߎ߬ ߡߍߣߍ߲ ߕߘߍ߬ ߟߊߦߋߟߋ߲߫ ߠߊ߫ ߟߋ߬ ߕߋ߬ߟߋ ߓߕߐ ߏ߬ ߓߟߏ߫ ߓߌߥߎ߫، ߥߍ߲ߖߍ ߞߊ߫ ߛߌߦߊ߫߸ ߛߍߥߊ ߕߘߍ߬ ߝߢߐ ߘߐ߫߸ ߕߊ߬ߡߊ߲߬ߝߐ߬ ߞߊ߲ ߕߘߵߌߘߐ߫ ߊ߬ ߕߊ߲ߣߝߌߟߊ߫ ߝߟߌ ߘߐ߫ ߢߊ߫ ߡߊ߬ ߸ ߒ ߕߎ߲߬ ߕߍ߫ ߛߋ߫ ߕߏ߫ ߟߴߏ߬ ߓߍ߯ ߞߏ߲߬ߞߏ߬ߘߊ ߝߍ߬.
ߊ߬ ߣߌ߫ ߝߣߊ߫߸ ߊ߲ ߕߘߍ߬ ߘߐ߬ߝߊߟߋ߲ ߡߍ߲ ߘߐ߫߸ ߏ߬ ߝߣߊ߫ ߕߘߍ߬ ߊ߬ ߞߍ߫ ߟߊ߫ ߒ ߕߴߛߋ߫ ߕߏ߫ ߟߊ߫ ߞߏ߲߬ߞߏ߬ߘߊ ߝߍ߬.
ߞߏߟߌ߲ߞߏߟߌ߲ ߠߊ߫߸ ߝߙߋ ߟߋ߬ ߕߘߍ߬ ߝߊ߲߭ ߓߍ߯߸ ߝߊ߲߭ ߓߍ߯ ߝߣߊ߫ ߛߎߡߊ ߘߌߡߊ߲߫؛ ߝߋ߲ ߓߍ߯ ߢߋߙߌ߲ߠߡߊ ߟߋ߬؛ ߛߋߕߐ ߣߌ߫ ߞߊߥߎߟߍ ߦߋ߫ ߢߐ߲߮ ߓߍ߲߭ ߞߊ߲߬، ߥߊ߬ߘߐ߬ߟߊ߫ ߡߍ߲ ߝߊߣߍ߲߫ ߕߘߍ߬ ߖߌ ߟߊ߫߸ ߗߋ߬ߖߎ߮ ߕߘߍ߬ ߕߋ߬ ߟߊ߫ ߦߙߐ ߓߍ߯ ߘߐ߫߸ ߏ߬ ߓߍ߯ ߓߘߊ߫ ߦߟߍ߬ߡߊ߲߫ ߞߊ߬ ߝߏߘߏ߲߫؛ ߛߊ߲ߞߟߐ ߕߘߍ߬ ߡߊ߫ ߜߍ߫ ߛߏߘߊ߫ ߕߋ߲߬ ߡߎ߰ߡߍ߫߸ ߞߊ߬ ߡߣߍߡߣߍ߫ ߞߊ߬ ߛߋ߫ ߣߌ߲߬ ߘߐ߫؛ ߞߐ߬ߣߐ ߟߎ߬ ߡߌߟߏߣߍ߲ ߦߋ߫ ߞߊ߬ߛߌ߬ ߟߊ߫، ߛߍߥߊ ߦߋ߫ ߝߊ߲߭ ߓߍ߯، ߊ߬ ߡߊ߲߬ߞߊ߲ ߦߋ߫ ߓߍ߯ ߛߣߐ߬ߡߍ ߘߐ߫.
ߘߐ߬ߝߊ߬ߟߋ߲ ߏ߬߸ ߘߐ߬ߝߊ߬ߟߋ߲߫ ߗߋ߰ߓߊ ߏ߬ ߟߋ ߕߘߍ߬ ߒ ߛߌߛߌ ߘߐߝߎߟߋ߲߫ ߠߊ߫، ߊ߬ ߣߌ߫ ߝߣߊ߫߸ ߞߣߐߜߍߦߊ߫ ߓߟߏߡߊ߬߸ ߕߊ߬ߡߊ߲߬ߝߐ߬ ߞߊ߲ ߣߴߊ߲ ߠߊ߫ ߥߎ߬ߘߊ߲߬ ߘߐ߬ ߕߊ߯ߡߊ߫ ߓߛߌߞߌ؛ ߘߐ߬ߝߊ߬ߟߋ߲߫ ߗߋ߲߰ߓߊ ߣߴߊ߬ ߘߐ߬ߞߍ ߓߍ߯-ߘߐ߬ߞߏ ߣߴߊ߬ ߘߐ߬ߞߏ߬ߒߕߊ߲ ߓߍ߯ ߕߘߍ߬ ߥߙߊ߬ ߟߊ߫ ߟߋ߬߹
-ߏ߬ ߟߋ ߕߘߍ߬ ߒ ߟߐ߬ ߟߊ߫ ߘߐ߲߭ ߠߊ߫ ߛߍߥߊ ߘߐ߫.
ߛߋ ߕߘߍ߬ ߓߊ߯ ߞߍ߫ ߛߣߍ߬ ߝߟߐ ߞߊ߬ߕߊ ߘߐ߫߸ ߗߍ߭ ߟߎ߬ ߘߴߊ߬ߟߎ߬ ߟߐ߬ ߟߐ߬ߖߟߎ ߘߐ߫ ߛߍ߬ߣߍ ߘߊߜߟߏ ߟߊ߫ ߸ ߊ߬ߟߎ߬ ߞߊ߲ߠߊ߫ ߞߏߟߏ߲ߜߍ ߦߋ߫߸ ߥߙߐ߬ߕߐ ߦߴߊ߬ߟߎ߬ ߓߟߏ߫.
ߒ ߓߊߙߌ߲߫ ߟߊ߰ߛߊ߬ߣߊ ߛߣߍ߬ߞߍ߬ߟߊ߫ ߜߘߍ ߟߋ߬ ߕߘߍ߬ ߓߍ߯ ߡߊߞߟߌ߫ ߟߊ߫ ߞߊ߬ ߓߊ߯ߙߊ ߘߊߡߌ߬ߣߊ߬߸ ߓߍ߯ ߟߋ߬ ߕߘߍ߬ ߞߊ߬ߟߌ ߞߍ߫ ߟߊ߫ ߢߐ߲߮ ߝߍ߬، ߓߊߏ߬ ߖߊ߬ߡߊ ߟߋ߬ ߕߘߍ߬ ߡߊ߬ߟߏ ߞߊ߬ ߟߊ߫، ߓߍ߯ ߟߋ߬ ߕߘߍ߬ ߓߍ߯ ߡߊߘߍ߬ߡߍ߲߬ ߠߊ߫.
ߜߘߏߜߍ ߟߎ߬ ߓߊ߯ ߊ߬ߟߎ߬ ߓߌߘߌ߲߫ ߡߊ߬ߟߏ߬ߝߍ߬ ߛߊߦߌߡߊ ߘߐ߫ ߌߞߘߐ߫߸ ߥߙߐ߬ߕߐ ߟߎ߬ ߘߌ߫ ߞߊ߬ߟߌ ߘߊߡߌ߬ߣߊ߬.
ߛߐ߰ߡߊ߬ߘߊ߬ ߝߢߐ߬ ߘߌߞߋߟߋ߲߫ ߔߋ ߕߎ߲߬ ߕߍ߫ ߛߍ߬ߣߍ ߟߊߦߙߍߦߙߍ ߟߊ߫ ߘߐ߫߸ ߡߐ߱ ߟߎ߬ ߣߌ߫ ߥߙߐ߬ߕߐ ߟߎ߫ ߟߋ߬ ߕߘߍ߬.
ߥߙߐ߬ߕߐ ߢߌ߲߬ ߠߎ߫ ߕߘߍ߬ ߕߊ߯ ߟߊ߫ ߞߊ߬ ߣߊ߬ ߞߊߟߌߦߊ ߣߌ߫ ߝߟߌ߬ߓߊ߬ߟߌߦߊ߫ ߓߟߏߡߊ߬߸ ߢߊ߫ ߡߊ߬߸ ߡߍ߲ ߕߘߍ߬ ߓߙߊ߬ ߟߊ߫ ߡߐ߰ ߘߐ߫.
ߊ߬ߟߎ߬ ߞߊ߫ ߞߊ߲߫ ߞߊ߬ ߡߊ߬ߟߏ߬ ߢߐߙߐ߲ ߞߊ߬ߟߊ ߕߍ߰ ߜߐ߯ ߟߊߓߊ߲ ߞߊ߲ߞߘߐ ߟߋ߬ ߕߋߙߎ߫߸ ߞߊ߬ ߕߌ߲ߛߐ߲ ߕߏ߫ ߓߟߏ߫ ߘߐ߫؛ ߗߐ߫߹
ߊ߬ߟߎ߫ ߕߎ߲߬ ߕߍ߫ ߘߛߍ߫ ߟߴߏ߬ ߟߊ߫ ߡߎ߰ߡߍ߫.
ߒ߬ߓߊ߬ ߛߋߙߙߋ߫، ߞߊ߬ߟߌ߬ߟߌ ߝߣߊ߫ ߟߊ߫ ߘߍ߬ߡߍ߲߬ߠߌ߲ ߛߋ߲߬ߓߊ ߟߋ ߝߟߌ߬ߓߊߟߌߦߊ ߘߐ߫: ߊ߬ߟߋ ߟߋ߬ ߕߘߍ߬ ߡߊ߬ߟߏ߬ ߕߌ߲ߛߐ߲ ߕߏ߫ ߟߴߊ߬ ߕߍ߮ ߘߐ߫߸ ߞߊ߬ ߥߙߐ߬ߕߐ߬ ߡߍߣߍ߲ ߞߍ߫ ߞߵߊ߬ ߞߊ߬߸ ߊ߬ ߘߌ߫ ߢߐߙߐ߲ ߘߏ߫ ߞߊ߬ ߘߏ߫ ߞߐ߫، ߥߙߐ߬ߕߐ ߢߌ߲߬ ߠߎ߬ ߕߘߍ߬ ߕߊ߯ ߟߊ߫ ߞߊ߬ ߣߊ߬ ߞߊߟߌߦߊ߫ ߓߟߏߡߊ߬߸ߢߊ߫ ߡߊ߬߸ ߡߍ߲ ߕߘߍ߬ ߓߙߊ߬ ߟߊ߫ ߡߐ߰ ߘߐ߫.
ߞߊ߬ߟߌ߬ߟߊ߫ ߞߋ߬ߟߋ߲߬ߞߋ߬ߟߋ߲߬ߠߊ ߓߍ߯ ߕߘߍ߬ ߊ߬ ߟߊ߫ ߤߙߐߓߘߍߦߊ ߦߌ߬ߘߊ߬ ߟߊ߫ ߢߍߝߍ߬ ߢߊ ߡߍ߲ ߞߊ߬ ߡߊ߬ߟߏ߬߬ ߛߘߌ ߕߏ߫ ߊ߬ ߓߟߏ߫߸ ߊ߬ ߞߊ߬ߟߌ߬ߟߊ߬ߢߐ߲߮ ߠߎ߬ ߕߘߍ߬ ߊ߬ ߡߊߞߕߌ߫ ߟߊ߫ ߛߌ߬ߘߌ ߏ߬ ߟߎ߬ ߟߊ߫ ߓߏ߲߬ߧߊ ߣߵ ߊ߬ߟߎ߬ ߟߊ߫ ߛߌߦߊߦߊ߫ ߟߋ ߡߊ߬.
ߒ ߓߊߙߌ߲ ߘߐ߬ߡߊ߲߰ߣߍ߲ ߡߊߦߋߙߋ߲ߣߍ߲߫ ߓߊߟߋ߬ ߕߘߍ߬ ߡߊ߬ߟߏ߬ߞߊ ߘߐ߫: ߊ߬ ߕߘߍ߬ ߗߍ߬ ߘߊ߲߬ ߗߍ ߟߋ߬ ߘߌ߫.
ߒ ߤߣߍߣߍ߲߫ ߠߋ߬ ߕߘߍ߬ ߒ ߓߌ߬ߟߊ߬ ߟߴߊ߬ ߞߐ߫ ߛߋ߲߬ߕߊ-ߊ-ߛߋ߲߬ߕߊ߬ ߸ ߊ߬ ߘߴߊ߬ ߟߊ߫ ߓߟߏߡߎ߮ ߘߏ߲߬ ߒ ߓߟߏ߫.
ߓߟߏߡߎ߮ ߕߎ߲߬ ߓߊ߯ ߛߋ߫ ߒ ߓߟߏ߫߸ ߒ ߘߌ߫ ߡߊ߬ߟߏ߬ ߞߟߊ ߟߎ߬ ߡߊߝߙߊ߫ ߞߵߊ߬ ߝߌߘߊ ߟߎ߬ ߓߐ߫ ߊ߬ ߟߊ߫ ߸ߞߵߊ߬ߟߎ߬ ߘߟߊߞߢߊ߫. ߏ߬ ߞߐ߫߸ߒ ߘߌ߫ ߡߊ߬ߟߏ߬ ߢߐߙߐ߲ ߟߊߛߌ߬ߘߌߛߘߌ߬ ߞߵ ߊ߬ߟߎ߬ ߟߊߘߍ߬؛ ߒ ߕߘߍ߬ ߒ ߖߊ߲߬ߕߏ߬ ߟߊ߫ ߟߋ߬ ߞߏߛߓߍ߫߸ ߡߊ߬ߟߏ߬ ߢߐߙߐ߲ ߞߊߣߊ߬ ߟߊߡߊ߱ߡߊ߰ ߞߵߊ߬ ߞߌ߬ߛߍ߫ ߟߎ߬ ߝߊ߲߬ ߞߋߟߋ߲ ߞߍ߫ ߘߎ߱ ߡߊ߬، ߓߊߏ߬߸ ߡߊ߬ߟߏ ߡߐ߬ߣߍ߲߬ߓߊ ߟߋ ߕߘߍ߬ ߞߊ߬ ߟߊ߫ ߛߐ߲߬.
ߒߠߋ ߕߎ߲߬ ߕߍ߫ ߡߊ߬ߟߏ߬ ߕߌ߲ߛߐ߲ ߟߎ߬ ߟߊߛߘߌ߬ ߟߊ߫ ߘߋ߬: ߗߍ߭ ߟߎ߬ ߟߊ߫ ߓߊ߯ߙߊ ߟߋ߬ ߕߍ߬ߘߍ߫ ߏ߬ ߘߌ߫؛ ߊ߬ ߕߘߍ߬ ߓߊ߯ ߞߍ ߛߌ߬ߘߌ ߘߌ߫߸ ߘߌ߬ߢߍ߬ ߞߍߣߍ߲ ߕߘߍ߬ ߞߏ߫ ߒ ߧߋ߫ ߊ߬ߟߎ߬ ߡߊߘߏ߲߬ߠߌ߲߬߸ ߞߊ߬߫ ߥߴߊ߬ߟߎ߬ ߕߏ߲߬ ߢߐ߲߮ ߞߊ߲߬ ߛߍ߬ߣߍ ߕߍߡߊ߬.
ߛߐ߰ߡߊ߬ߘߊ ߦߋ߫ ߖߊ߲߬ߝߊ߬ ߟߊ߫ ߢߊ ߡߍ߲߸ ߕߙߊ ߕߘߍ߬ ߥߙߊ߬ ߟߊ߫ ߕߋ߲߭ ߠߋ߬߸ߞߊ߬ ߞߍ߫ ߦߏ߫ ߦߙߍߦߙߍ߫ ߜߌߟߌ߲ ߛߎ߮ ߘߏ߫ ߟߋ߬߬߸ߞߊ߬ ߜߊ߲߬ߜߊ߲ ߘߙߎ߬ ߛߋ߲߭ ߠߎ߬ ߟߊ߫ ߘߐ߬ߘߐ߲߬ߠߌ߲ ߣߌ߫ ߡߊ߬ߟߏ߬ ߞߟߊ ߟߎ߬ ߟߊߡߊ߱ ߓߟߏ߫.
ߒ ߓߏߙߌ߲ ߘߌ߫ ߊ߬ ߕߍ߮ ߞߍ߫ ߞߊ߬ ߥߊ߬ߛߌ߬ ߖߌ ߡߊߕߍ߬ߙߍ߲߬ߘߍ߬ ߞߵ ߊ߬ ߓߐ߫ ߊ߬ ߕߌ߲ ߠߴߊ߬ ߣߴߊ߬ ߞߊ߲ߞߘߎ ߘߐ߫، ߊ߬ ߞߵߊ߬ ߟߊ߫ ߘߎ߲ ߡߊߢߌ߬ߣߌ߲߬ߞߊ߬.
ߒ ߞߊ߬ ߒ ߓߏ߬ߙߌ߬ ߞߊ߬ ߥߴߊ߬ ߕߊ߬ ߝߌߘߊ߫ ߞߍ߲ߘߍ ߦߌߟߌ߲ ߞߘߐ߫߸ߞߊ߬ ߣߵߊ߬ ߟߐ߬ ߊ߬ ߦߋ߫.
- ߌ ߘߴ ߊ߬ ߕߐ߭ ߕߏ߫ ߒ ߧߋ߫ ߓߊ߬؟
ߒ ߞߵߊ߬ ߝߐ߫.
-ߌ ߝߣߊ߫߸ߒ ߕߍߣߊ߬ ߊ߬ ߓߍ߯ ߡߌ߲߬ ߠߊ߫ ߘߋ߬.
ߒ ߞߵߊ߬ ߦߋ߫ ߖߌ ߟߊߞߎ߬ߣߎ߲ ߞߊ߲߬ ߊ߬ ߞߊ߲ߘߎ߮ ߟߊ߫ ߘߊ߰ߡߎ߲ ߘߐ߫.
- ߊ߲ ߧߋ߫ ߥߊ߫߹
ߊ߬ ߓߘߊ߫ ߝߌ߬ߛߦߊ߬ ߝߋߎ߫߸ ߊ߬ ߞߊ߬ ߘߎ߲ ߠߊߛߋ߬ߦߌ߲߬ ߒ ߡߊ߬)
ߜߊ߲߬ߜߊ߲ ߕߘߍ߬ ߓߘߊ߫ ߓߊ߲߫ ߟߊ߫ ߟߊ߫ ߒ ߞߊ߲ ߠߊ߫.
ߒ ߞߊ߬ ߘߎ߲ ߟߊ߫ ߒ ߘߊߜߟߏ ߟߊ߫߸ ߖߌ߫ ߛߎߡߊߣߍ߲߫ ߓߟߌߟߌ ߦߋ߫ ߖߌ߰ ߞߊ߲߬ ߒ ߞߣߐ߫߸ ߝߏ߫ ߞߊ߬ ߒ ߦߙߍߦߙߍ߫؛ ߛߎߡߦߊ߫ ߞߎ߲߬ߘߐ߬ߛߎߘߎ߲ ߠߋ߬ ߕߘߍ߬߸ ߌ ߓߊ߯ ߓߊ߲߫ ߊ߬ ߡߌ߲߬ ߠߊ߫ ߌߞߘߐ߫߸ ߕߙߊߖߌ ߘߌ߫ ߞߍ߫ ߞߵߌ ߝߊ߬ߘߌ ߟߊߢߌ߲߭.
- ߒ ߓߊߙߌ߲ ߞߵߊ߬ ߝߐ߫ ߒ ߧߋ߫ ߞߏ߫: ߌ ߟߊ߫ ߦߙߌ߬ߞߌ ߓߐ߫ ߌ ߞߊ߲ߠߊ߫.
ߊ߬ ߓߘߊ߫ ߢߌ߲߫.
ߝߊ߬ߣߌ߲߫ ߢߌ߲ߣߍ߲߫ ߡߊ߫ ߓߍ߲߬ ߡߐ߰ ߝߊ߬ߘߌ ߡߊ߬.
ߊ߬ ߕߘߍ߬ ߘߌ߫ ߓߊ߯ߙߊ ߘߊߡߌ߬ߣߊ ߕߎ߲߯ߣߌ߲߫، ߒ ߞߊ߬ ߒ ߓߌ߬ߟߊ߫ ߊ߬ ߞߐ߫ ߸ߊ߬ ߛߋ߲߭ ߒ ߛߋ߲߭߸ ߒ ߛߍߥߊߣߍ߲ ߛߍߣߍ߲߬، ߓߊߏ߬ ߊ߲ߠߎ߬ ߟߋ ߕߘߍ߬ ߓߍ߯ ߢߍ߫.
-ߌ ߛߍ߰ߣߍ߲߬ ߕߍ߫ ߓߊ߬؟
ߒ ߞߵߊ߬ ߝߐ߫.
- ߒ ߛߍ߰ߕߐ߫ ߡߎ߲߬ ߠߊ߫؟
- ߌ ߟߊ߫ ߥߙߐ߬ߕߐ ߟߊߞߊߟߌߡߊ߲߫.
ߊ߬ߥߐ߫߸ߊ߬ ߦߋ߫ ߥߊ߫ ߟߊ߫.
- ߊ߲ߠߎ߬ ߟߋ ߡߐ߰ ߝߟߐ ߘߌ߫.
-ߊ߫߹
ߊ߬ߥߐ߫؟
-ߌ ߞߵߊ߬ ߟߐ߲߫ ߗߐ߫،
ߒ ߞߊ߲߫ ߊ߬ ߡߊ߬.
ߡߎ߲߬ ߘߐ߫ ߌ ߦߴߊ߬ ߝߐ ߟߊ߫ ߞߏ߫<<ߊ߰ ߢߍ߫ ؟>>
- ߋ߫߸ߒ ߕߍߣߊ߬ ߒ ߖߘߍ߬ ߡߊߕߐ߯ ߟߊ߫ ߘߋ߬߹
- ߊ߬ߦߌ߫.
ߒ ߕߘߍ߬ ߒ ߖߘߍ߬ ߡߊߢߌ߬ߣߌ߲߬ߞߊ߬ ߟߊ߫߸ߣߌ߫ ߒ ߘߌ߫ ߛߋ߫ ߊ߬ ߟߊߘߍ߲߰ ߠߊ߫ ߟߏ߲ ߘߏ߫ ߥߟߊ߫ ߞߊ߬ ߞߍ߫ ߊ߬ ߢߐ߲߰ ߘߌ߫ ߟߏ߲ ߘߏ߫.
- ߌ ߘߴߊ߬ ߕߏ߫ ߒ ߝߣߊ߫ ߧߋ߫ ߞߊ߬ߟߌ ߘߏ߫ ߞߍ߫؟
- ߌ ߡߊ߬ ߘߏ߲߬؟
- ߌ ߡߊ߬ ߞߍߕߐ߫ ߡߎ߲߬ ߝߐ߫ ߟߊ߫؟
ߥߙߐ߬ߕߐ ߢߌ߲߬ ߕߍ߫ ߕߏߟߏ߲ ߝߋ߲߫ ߘߌ߫؛ ߌ ߡߴߊ߬ ߟߐ߲߫ ߊ߬ ߞߍ߫ ߘߌߡߊ߲߫ ߞߊ߬ ߕߍ߰ߟߌ ߞߍ߫.
ߒ ߢߊ߯ ߊ߬ ߟߊ߫.
ߏ߬ ߘߐ߫؟
ߌ ߟߊ߫ ߓߊ߯ߙߊ߫ ߕߍ߫ ߞߊ߬ߟߌ ߘߌ߫.
ߒ ߘߏ߲߬ ߡߊ߫ ߟߴߊ߬ ߟߊ߫߸ߣߌ߫ ߞߊ߬ߟߌ ߓߍߣߊ߬ ߞߍ߫ ߌ ߟߊ߫ ߓߊ߯ߙߊ߫ ߘߌ߫ ߡߎ߰ߡߍ߫؛ ߞߐߟߊ߫...
ߊ߬ ߕߘߍ߬ ߡߊ߲߫ ߘߌ߫ ߒ ߧߋ߫ ߊ߬ ߦߋ߫ ߒ ߡߊߕߊ߯ ߛߣߍ߬ߘߐ߬ ߓߊ߯ߙߊ ߟߎ߬ ߟߊ߫.
« ߞߐߟߊ߫... »
؟ «ߞߐߟߊ߫... »ߡߎ߲߬ ߘߐ߫
ߊ߬ ߕߘߍ߬ ߒ ߢߣߊ߫ ߟߋ߬ ߦߏ߫ ߒ ߝߣߊ߫ ߕߘߍ߬ ߘߌ߫ ߛߋ߫ ߞߍ߫ ߟߊ߫ ߞߊ߬ߟߌ߬ߟߊ ߘߌ߫، ߞߊ߬ߟߌ߬ߟߊ ߘߌ߫ ߦߏ߫ ߘߏ߫ ߟߎ߬߸ ߛߣߍ߬ߘߐ߬ߡߐ߮ ߘߌ߫ ߦߏ߫ ߘߏ߫ ߟߎ߬.
ߦߊ߯ߟߊ߫ ...
- ߌ ߦߋ߫ ߛߌ߬ߓߏ ߟߋ߬ ߟߊ߫ ߓߊ߬؟
ߒ ߓߊߙߌ߲ ߞߊ߲߫:
ߊ߬ ߞߵߊ߬ ߟߊ߫ ߓߟߏߡߎ߮ ߟߎ߫ ߘߏ߲߬ ߒ ߓߟߏ߫߸ߒ ߞߊ߬ ߝߌߘߊ ߟߎ߬ ߡߊߝߙߊ߫ ߞߊ߬ ߓߐ߫ ߊ߬ ߞߊ߬ߟߊ ߟߎ߫ ߡߊ߬߸ߞߵߊ߬ߟߎ߬ ߘߟߊߞߢߊ߫.
ߕߎ߬ߢߊ ߟߋ߬ ߕߘߍ߬ ߒ ߠߊ߫ ߛߌ߬ߓߏ ߘߌ߫: ߒ ߠߊ߫ ߘߎߢߊ߫ ߘߐߕߍ߰ ߦߙߐ ߕߍ߫ ߦߊ߲߬ ߘߌ߫...
ߊ߬ ߘߐߕߍ߰ ߦߙߐ߫ ߕߍ߫ ߒ ߝߊ߬ ߟߊ߫ ߝߊ߲ߕߏߜߏ ߘߌ߫ ߒ߬ߞߊ߬.
ߒ ߠߊ߫ ߘߎߢߊߘߐߕߍ߮ ߕߘߍ߬ ߡߌ߲߬؟
ߒ ߖߘߐ߬ߣߍ߲߫ ߕߘߍ߬ ߒ ߠߊ߫ ߢߣߊߡߦߊ߫ ߟߐ߲ߓߊߟߌ ߝߍ߬ ߞߏߛߓߍ߫.
ߣߌ߫ ߒ ߕߏ߫ ߘߊ߫ ߒ ߝߊ߬ ߣߐ߭ ߘߐ߫߸ߏ߬ ߟߋ ߡߊ߫ ߣߐ߲߰ ߓߊ߬، ߞߊ߬ߙߊ߲߬ߕߊ... »
ߞߊ߬ߙߊ߲߬ߕߊ...
ߒ ߕߘߍ߬ ߒ ߡߙߌ߫ ߟߊ߫؛ ߊ߬ ߝߐ߫ ߞߊ߬ߙߊ߲߬ߕߊ ߕߘߍ߬ ߞߊ߫ ߘߌ߫ ߒ ߢߋ߫ ߓߊ߬؟»
ߕߎ߬ߡߊ߬ߘߐ߫ ߏ߬ ߟߋ ߘߌߡߊ߲߫ ߕߘߍ߬ ߒ ߧߋ߫.
ߒ ߓߊߙߌ߲ ߠߎ߫...
ߊ߬ߥߐ߫، ߓߊߙߌ߲ ߡߍ߲ ߠߎ߬ ߦߋ߫ ߒ ߠߊ߫߸ߏ߬ ߟߎ߫ ߞߏ߬ߣߌ߲߫ ߞߵߊ߬ߟߎ߫ ߝߊ߬ ߟߊ߫ ߓߊ߯ߙߊ ߟߋ߬ ߞߍ߫؛ ߘߏ߫ ߟߎ߫ ߝߣߊ߫ ߞߵߊ߬ߟߎ߬ ߕߊ߫ ߛߌߟߊ߫ ߜߘߍ߫ ߕߊ߬: ߒ ߝߊ߬ ߓߊߘߋ߲ߡߊ ߟߎ߬ ߥߊ߫ ߘߴߊ߬ߟߎ߫ ߛߌ߰ ߞߐߣߊߞߙߌ߫ ߟߋ߬، ߒ ߓߊߙߌ߲ ߟߊ߲߰ߛߊ߬ߣߊ߫ ߝߌ߬ߟߊ߬ߣߍ߲߬ߢߐ߲߮ ߕߘߍ߰...
ߒ߬ߓߊ߬، ߊ߬ ߦߋ߫ ߡߌ߲߫ ߛߌߛߍ߲߬؟
ߒ ߓߊߙߌ߲ ߘߐ߰ߡߊ߲߬ߣߍ߲ ߞߊ߲߫: ߌ ߦߋ߫ ߛߌ߬ߓߏ߬ ߟߊ߫ ߡߎߣߎ߲߬؟
- ߊ߬ߥߐ߫...
ߍ߲߬ߍ߲ߍ߲߬...
ߒ...
-ߣߴߌ ߥߊ߫ ߘߊ߫ ߛߌ߬ߓߏ ߡߊ߬߸ ߊ߲ ߘߌ߫ ߓߐ߫ ߝߟߐߦߊ ߟߊ߫.
-ߒ ߕߘߍ߬ ߒ ߡߙߌ߫ ߟߊ߫ ߒ ߓߊߙߌ߲߫ ߝߌߟߊߣߊ߲ ߓߐ߫ ߟߋ߬ ߡߊ߬.
ߊ߬ ߦߋ߫ ߡߌ߲ ߛߌߛߍ߲߬؟
-ߊߟߊ߫ ߟߋ ߞߵߏ߬ ߟߐ߲߫.
ߊ߬ ߟߊ߫ ߣߊ߬ߟߌ߬ ߟߊߓߊ߲ ߝߍ߬߸ ߊ߬ ߕߘߍ߬...
ߌ ߡߴߊ߬ ߦߋ߫ ߒ ߖߍ߬ߘߍ ߡߴߊ߬ ߟߐ߲߫ ߡߎ߬ߕߎ߲߫ ߊ߬ ߕߘߍ߬ ߡߌ߲߫߹
ߊ߬ ߕߍ߫ ߦߋ߫ ߟߊ߫ ߦߙߐ߫ ߞߋߟߋ߲߫ ߡߎ߰ߡߍ߫، ߊ߬ ߞߣߐ߬ߟߡߊ ߟߋ߬: ߊ߬ ߕߍ߫ ߕߏ߫ ߟߊ߫ ߦߙߌ߫ ߞߋߟߋ߲߫ ߠߊ߫߸ߝߏ߫ ߛߊ߲ ߡߎ߰ߡߍ߹
-ߒߠߋ ߘߏ߲߬؟ ߒ ߘߌߣߊ߬ ߞߍ߫ ߦߏ߫ ߞߐ߬ߣߐ ߟߏ߲ ߘߏ߫ ߓߊ߬؟
-ߌ ߦߋ߫ ߡߎ߲߬ ߝߐ߫ ߟߊ߫ ߒ ߧߋ߫ ߕߋ߲߬؟
-ߊ߬ ߗߐ߫߹
ߌ ߞߊ߲߫ ߕߍ߫ ߞߏ߫ ߒ ߓߊߙߌ߲߫ ߝߌߟߊߣߊ߲ ߓߐ߫ ߦߋ߫ ߟߋ߬ ߦߏ߫ ߞߐ߬ߣߐ ߟߋ߬.
- ߌ ߦߴߊ߬ ߝߍ߬ ߞߊ߬ ߞߍ߫ ߊ߬ ߢߊ ߟߋ߬؟
ߒ ߡߴ ߊ߬ ߟߐ߲߫ ߘߋ߬.
- ߕߎ߬ߡߊ߬ ߛߌߦߊߡߊ߲߫ ߦߴ ߌ ߓߟߏ߫ ߞߵߌ ߡߙߌ߫ ߊ߬ ߡߊ߬߸ ߊ߬ ߞߍ߫ ߘߊ߫ ߢߊ-ߊ-ߢߊ߫ ߡߊ߬.
ߞߊ߬ ߞߐ߲߰ ߏ߬ ߢߍ߫ ߸ ߓߟߏߡߎ߮ ߢߌ߲߬ ߡߌ߬ߘߊ߬ ߒ ߠߊ߫.
ߊ߬ ߕߊ߯ ߘߊ߫ ߞߊ߬ߟߌ ߡߊ߬ ߝߣߊ߫؛ ߊ߬ ߝߊ߬ߘߌ ߥߊ߬ߛߌ ߣߴ ߊ߬ ߕߊ߸ߊ߬ ߞߊ߬ ߓߊ߯ߙߊ ߘߊߡߌ߬ߣߊ߬ ߕߎ߲߯ ߞߟߊߓߎ߫ ߞߋߟߋ߲߫ ߏ߬ ߘߌ߫.
ߓߊ߬ߙߌ߬ ߥߊߦߌߞߊ߬߸ ߕߙߊ ߕߘߍ߬ ߓߘߊ߫ ߓߏ߲߬ߧߊ߬߸ ߝߢߐ ߕߘߍ߬ ߓߘߊ߫ ߜߟߌߦߊ߫؛ ߛߍ߱ ߕߘߍ߬ ߓߘߊ߫ ߥߊ߬ߙߊ߬ ߞߏߖߎ߯ߦߊ߫: ߖߌ߫ ߡߌ߲߬ߕߊ ߟߎ߬ ߕߘߍ߬ ߕߍ߫ ߊ߬ ߢߣߊߓߐ߫ ߟߊ߫ ߡߎ߬ߕߎ߲߬، ߏ߬ ߟߋ ߞߏߛߐ߲߬߸ ߊ߲ ߕߘߍ߬ ߘߐ߲߬ߞߟߌ ߟߊ߫ ߟߊ߫ ߞߊ߬ ߛߍ߱ ߜߍ߲߫.
ߒ ߓߊߙߌ߲ ߞߵߊ߬ ߝߐ߫ ߞߏ߫: ߘߐ߲߬ߞߟߌ ߟߴߊ߲ ߝߍ߬ ߞߍ߬.
ߊ߲ ߕߘߍ߬ ߘߏ߲߬ ߠߊ߫ ߛߍ߬ߣߍ ߞߣߐ߫ ߢߊ ߡߍ߲߸ ߕߊ߬ߡߊ߲߬ ߞߊ߲ ߝߣߊ߫ ߕߘߍ߬ ߊ߲ ߕߟߏ߫ ߞߘߐ߫ ߘߌߦߊ߫ ߟߊ߫ ߕߋ߲߭ ߠߋ߬.
ߊ߲ ߕߘߍ߬ ߘߐ߲߬ߞߟߌ ߟߊ߫ ߟߊ߫ ߢߐ߲߮ ߝߍ߬ ߟߋ߬߸ߞߵߊ߲ ߞߊ߲ߠߊߦߟߍ߬ ߕߎ߬ߡߊ ߘߏ߫ ߟߎ߫ ߟߊ߫ ߝߋߝߋ߫ ߸ ߕߎ߬ߡߊ߬ ߜߘߍ߫ ߟߎ߫ ߟߊ߫߸ߊ߲ ߘߴ ߊ߲ ߞߊ߲ ߡߊߖߌ߰ ߝߎߍ߲߫؛ ߝߏ߫ ߊ߲ ߞߊ߲ ߕߎ߲߬ ߕߍ߫ ߡߍ߲߫ ߠߊ߫ ߓߊߞߍ߫، ߛߍ߱ ߕߘߍ߬ ߕߎߣߎ߲߫ ߠߊ߫ ߟߋ߬ ߊ߲ ߡߊ߬߸ ߞߊ߬ ߥߎߦߋ߲ ߡߊߘߐ߯ߦߊ߫߸
ߣߌ߫ ߒ ߕߘߍ߬ ߞߊ߬ ߒ ߠߊ߫ ߕߊ߯ߡߊ ߘߊߓߌ߬ߟߊ߬ ߕߎ߬ߡߊ߬ߣߍ߲ ߡߍ߲ ߠߊ߫߸ߞߊ߬ ߒ ߞߎ߲߬ߞߘߐ߬ߕߊ߬ ߞߊ߬ ߒ ߢߊߟߐ߬ ߞߊ߬ߟߌ߬ߟߊ ߟߎ߬ ߘߐ߫߸ߞߊ߬ߟߌ߬ߟߊ ߟߎ߬ ߟߊ߫ ߟߐ߬ߖߟߎ߬ ߖߊ߲߬ߓߊ ߘߐ߫߸ߒ ߞߓߊߞߏߦߊߣߍ߲߫ ߕߘߍ߬߸ ߒ ߛߍߥߊߣߍ߲߫ ߕߘߍ߬߸ ߞߊ߬ ߢߊ߯ߟߋ߲߫ ߞߏߛߓߍ߫ ߊ߬ߟߎ߬ ߟߊ߫ ߢߊߘߐ߫ ߛߍߥߊ ߘߊ߲߬ߠߊߕߍ߰ߓߊߟߌ ߓߟߏ߫߸ߢߊߘߐߟߊ߫ ߡߝߊߣߍ߲ ߓߟߏ߫-ߡߐ߰ ߘߌ߫ ߛߴߊ߬ ߝߐ߫ ߟߊ߫ ߣߌ߫ ߘߊ߲߬ߠߊ߬ߕߊ߬ߡߌ߲߬ ߕߍ߫: ߥߎߟߊߟߊߦߋߟߌ ߥߟߊ߫ ߞߐߓߊ߯ߦߊ ߘߐ߫߹
- ߊ߬ߟߎ߫ ߕߘߍ߬ ߊ߬ߟߎ߬ ߢߊߘߐߟߊ ߡߊߕߊ߯ߡߊ߫ ߟߴߊ߬ߟߎ߬ ߟߊߡߌߣߌ߲ ߘߐ߫ ߞߋ߬ߟߋ߲߬ߞߋߟߋ߲ ߛߐ߲߬.
ߤߊߟߌ߬ ߣߴߊ߬ ߞߍ߫ ߘߊ߫ ߒ ߢߣߊ߫ ߦߏ߫ ߊ߬ߟߎ߬ ߦߙߐߡߊߖߊ߲߬ߧߊ߬ߣߍ߲߫ ߊ߬ߟߎ߬ ߟߊ߫ ߓߊ߯ߙߊ߫ ߦߙߐ ߟߊ߫߸ߞߵߊ߬ߟߎ߬ ߢߊߘߐߟߊ ߟߊߖߊ߲߬ߧߊ߬ ߊ߬ߟߎ߬ ߓߊ߯ߙߊ߫ ߟߊ߫߸ߢߊߟߐ߲߫ ߡߊ߫ ߘߛߍ߫ ߊ߬ߟߎ߬ ߘߐ߫، ߓߟߏ ߣߌ߫ ߥߙߐ߬ߕߐ ߕߘߍ߬ ߕߏ߰ߝߏ ߞߊ߲߬ ߤߊߟߌ߬ ߝߟߌ߬ ߕߴߊ߬ ߘߐ߫.
ߕߎ߬ߢߊ߬ ߓߟߏߡߊ߬߸ߢߊ ߏ߬ ߟߎ߫ ߕߘߍ߬ ߡߎ߲߬ ߡߊߝߍߣߍ߲߫ ߠߊ߫؟
ߒ ߡߴߊ߬ ߟߐ߲߫.
ߊ߬ ߟߊ߬ߡߌߣߌ߲߫ ߓߊ߬؟
ߕߎ߬ߡߊ߬ߘߐ߫߹
ߕߎ߬ߡߊ߬ߘߐ߫ ߦߙߌ ߡߍ߲ ߠߎ߬ ߦߋ߫ ߥߎߟߊ߫ ߟߊ߫، ߛߊ߲ߞߟߐ ߡߍ߲ ߦߋ߫ ߥߎߟߊ߫ ߟߊ߫
ߕߎ߬ߡߊ߬ߘߐ߫، ߏ߬ ߛߌ߫ ߕߍ߫߹
ߕߎ߬ߡߊ߬ߘߐ߫ ߢߊ ߟߎ߬ ߕߍ߫ ߞߏ߫ ߛߌ߫ ߘߐߜߍ߫ ߟߊ߫، ߕߎ߬ߡߊ߬ߘߐ߫߸ߊ߬ ߝߐ߫ ߦߋߓߊߟߌ߫ ߘߐߜߍ ߟߋ߬ ߕߎ߲߬ ߕߴߊ߬ ߞߍ߫ ߟߊ߫ ߸ ߦߏ߫ ߊ߬ߟߎ߬ ߕߍ߫ ߦߋ߲߬ ߸ ߦߏ߫ ߞߐߓߊ߮ ߟߎ߬.
ߞߊ߬ߟߌ߬ߟߊ ߟߎ߬ ߛߝߊߖߟߎߖߊ߲ߠߡߊ ߕߘߍ߬ ߛߍ߬ߣߍ ߞߣߐߟߊ ߢߌߡߌ߲ ߞߊ߲߬؛ ߕߍ߬ߘߍ߫ ߛߍ߬ߣߍ ߟߊߓߋ߬ ߟߊ߫ ߸ ߏ߬ ߕߘߍ߬ ߓߐߟߌ ߞߍ߫ ߟߊ߫ ߓߊ߬؟
ߊ߬ ߝߐ߫ ߘߙߎ߬ߞߕߐ ߏ߬ ߟߋ ߕߎ߲߬ ߕߍ߫ ߊ߬ ߞߍ߫ ߟߊ߫ ߕߌ߲ߛߐ߲ ߠߎ߬ ߕߍ߱ ߕߘߍ߬ ߌߘߐ߫ ߓߊ߬؟
ߊ߲ ߠߊ߫ ߗߍ߭ ߟߎ߬ ߕߍ߬ߘߍ߫ ߘߐ߲߬ߞߟߌ߬ߟߊ ߟߊ߫߸ߊ߬ߟߎ߫ ߕߍ߬ߘߍ߫ ߞߊ߬ߟߌ ߟߊ߫؛ ߊ߬ߟߎ߬ ߦߋ߫ ߘߐ߲߬ߞߟߌߟߊ ߟߊ߫ ߞߋߟߋ߲ߘߌ߫: ߊ߬ߟߎ߫ ߘߐ߲߬ ߞߟߌ߬ߟߊ߬ ߞߊ߲ ߣߴߊ߬ߟߎ߬ ߟߊ߫ ߞߐߙߍߦߊ ߓߍ߲߬ߣߍ߲߫ ߕߘߍ߬ ߟߋ߬ ߢߐ߲߮ ߡߊ߬ ߕߋߙߎ߫؛ ߊ߬ߟߎ߫ ߕߘߍ߬ ߢߐ߲߮ ߝߍ߬ ߟߋ߬߹
-ߞߊ߬ ߘߍ߬ ߓߊ߯ߙߊ߫ ߞߋߟߋ߲߫ ߣߌ߫ ߘߐ߲߬ߞߟߌ߬ ߞߋߟߋ߲߫ ߡߊ߬.
ߣߌ߫ ߞߋߟߋ߲ ߠߋ߬ ߕߍ߬ߘߍ߫ ߊ߬ߟߎ߬ ߓߍ߯ ߘߐ߫߸ߞߵߊ߬ߟߎ߫ ߛߌ߬ߘߌ߫ ߢߐ߲߮ ߠߊ߫؛ ߊ߬ ߞߋ߬ߟߋ߲߬ߞߋ߬ߟߋ߲߬ߠߊ ߣߌ߫ ߖߊ߬ߡߊ ߕߘߵߌ ߘߊ߰ߡߎ߲߬ ߠߊ߫߸ߞߵߌ ߘߊ߰ߡߎ߲߬ ߓߊ߯ߙߊ߫ ߛߎ߯ ߞߋߟߋ߲ ߞߍ ߘߐ߫ ߢߐ߲߮ ߝߍ߬.
ߦߊ߯ߟߊ߫ ߘߊ߰ߡߎ߲ ߏ߬، ߘߊ߰ߡߎ߲߬ ߞߋߟߋ߲߫ ߠߋ߬ ߕߘߍ߬ ߛߍ߱ ߣߌ߫ ߥߎߦߋ߲ ߞߟߍ߬ ߟߊ߫߸ ߞߊ߬ ߘߐ߲߬ߞߟߌ ߟߊߥߊ߬ߙߊ߫ ߊ߬ߟߎ߬ ߣߌ߫ ߢߐ߲߮ ߕߍ߫ ߓߊ߬؟
ߊ߬ ߞߍߣߍ߲߫ ߦߏ߫ ߘߊ߰ߡߎ߲ ߏ߲߬، ߘߊ߰ߡߎ߲ ߢߌ߲߬ ߠߋ ߕߘߍ߬؛ ߘߊ߰ߡߎ߲߬ ߞߋߟߋ߲߫ ߢߌ߲߬ ߠߋ߬ ߦߴߊ߬ ߞߍ߫ ߟߊ߫ ߊ߬ߟߎ߬ ߢߊߘߐߟߊ ߡߝߊߣߍ߲ ߕߘߍ߬، ߏ߬ ߟߋ ߕߘߍ߬ ߒ ߞߓߊߞߏߦߊ߫ ߟߊ߫ ߞߊ߬ ߒ ߘߌߡߌ߲߫ ߘߏ߯ߣߍ߲߫، ߓߊߏ߬ ߸ ߒ ߕߍ߬ߘߍ߫ ߊ߬ߟߎ߫ ߘߊߝߍ߬، ߒ ߕߘߍ߬ ߊ߬ߟߎ߫ ߝߍ߬ ߸ ߒ ߕߘߍ߬ ߘߌߦߓߊ ߏ߬ ߘߐ߫، ߓߊ߬ߙߌ߬ ߒ ߕߘߍ߬ ߕߍ߫ ߊ߬ߟߎ߬ ߝߍ߬ ߝߋߝߋ߫: -ߣߌ߫ ߒ ߢߌ߬ߣߊ߬ߣߍ߲߬ ߞߍ߫ ߘߊ߫߸ߒ ߕߘߍ߬ ߞߊ߬ߙߊ߲߬ߘߋ߲߬ ߓߐߒߡߊߟߌߟߊ߫ ߜߊ߲߯ߛߊ ߠߋ߬ ߘߌ߫߹
ߞߍߟߌ ߘߐ߫߸ߒ ߕߘߍ߬ ߓߘߊ߫ ߢߌ߬ߣߊ߬؛ ߒ ߕߘߍ߬ ߦߋ߫ ߝߎߣߎ߲ߞߋ߫ ߢߊ߲߯ߕߊߣߍ߲ ߠߋ߬ ߘߌ߫ ߝߟߐ߫؛ ߝߋ߲ ߡߍ߲ ߠߎ߬ ߕߘߍ߬ ߒ ߡߙߌߦߊ ߟߊ߫ (ߝߋ߲߫ ߛߌߦߊߡߊ߲߫ ߕߘߍ߬ ߒ ߡߙߌߦߊ ߟߊ߫) ߸ߏ߬ ߟߎ߫ ߕߘߍ߬ ߞߏ߫ ߞߎ߲߬ߘߐ߬ߛߎߘߎ߲ ߠߋ߬ ߘߌ߫߸ߡߍ߲ ߠߎ߬ ߘߐߖߊ߬ߣߍ߲߬ ߕߍ߫ ߞߊ߬ ߛߋ߫ ߛߊ߲ߝߌ߲ ߠߎ߬ ߘߐ߫؛ ߒ ߕߘߍ߬ ߛߌ߬ ߞߛߊ߬ߓߌ ߟߋ߬ ߘߐ߫-ߒ ߘߏ߲߬ ߦߋ߫ ߛߌ߰ߞߛߊ߬ߓߌ ߞߋߟߋ߲ ߏ߬ ߟߋ߬ ߘߐ߫߹
-ߞߏ ߓߍ߯ ߦߋ߫ ߓߛߏ߫ ߟߊ߫ ߓߌ߬ߒߕߊ߭ ߟߋ߬ ߘߐ߫߸ ߞߊ߬ ߞߍ߫ ߝߟߐ ߘߌ߫ ߞߊ߬ߟߌ߬ߟߊ߬ ߛߝߊߖߟߎ ߘߐ߫߸ ߢߊ߬ߕߣߐ ߦߴߏ߬ ߟߊ߫ ߞߊ߬ ߕߊ߬ߡߌ߲߬ ߒߠߋ ߖߍ߬ߘߍ ߟߊ߫ ߛߌߣߌ߲ ߞߊ߬.
- ߌ ߘߐߜߊ߬.
ߒ ߞߊ߲߫ ߒ ߓߊߙߌ߲ ߡߊ߬:
ߒ ߡߊ߫ ߕߎ߬ߡߊ ߖߊ߯ߛߌ߫ ߓߊߞߍ߫ ߕߎ߬ߡߊ߬ߘߐ߬، ߝߏ ߒ ߧߋ߫ ߕߎ߬ߡߊ ߖߊ߯ߛߌ ߟߋ߬߸
ߌ ߓߘߊ߫ ߞߎߣߎ߲߫ ߛߍߣߍ߬؟
ߊ߬ ߞߊ߲߫.
- ߊ߬ߥߐ߫: ߌ ߞߊ߫ ߕߏ߫ ߞߐ߫ ߘߋ߬߹
- ߦߊ߯ߟߊ߫ ߒ ߧߋ߫ ߕߏ߫ ߞߊ߲߬ ߞߐ߫ ߘߐ߫ ߓߊ߬؟
- ߊ߬ߦߌ߫، ߛߋ߫ ߘߌ߫ ߛߋ߫ ߞߍ߫ ߟߴߌ ߘߐ߫.
ߊ߲ ߕߍ߫ ߢߍߝߍ߬ ߓߊߞߍ ߡߎ߬ߕߎ߲߬.
-ߌ ߟߊߣߍ߲߫ ߏ߬ ߟߊ߫ ߓߊ߬؟
ߊ߬ ߞߵߊ߬ ߢߊ ߟߊߛߊ߬ߦߌ߲߬ ߞߊ߬ߟߌ߬ߖߡߊ ߡߊ߬.
- ߌ ߞߊ߲߫ ߢߌ߲߬ ߠߋ߬ ߡߊ߬ ߞߏ߫ ߊ߲ ߕߍ߫ ߢߍߝߍ߬ ߓߊߞߍ߫؟
ߊ߬ ߞߵߏ߬ ߝߐ߫.
ߋ߫ ߞߏߛߓߍ߫߹
ߒ ߡߊ߫ ߕߎ߬ߡߊ߬ ߖߊ߯ߛߌ߫ ߛߎߋ߯߸ ߒ߬ߞߊ߬ ߕߎ߬ߡߊ߬ߘߐ߫ ߒ ߞߊ߫ ߞߊ߲߫ ߞߊ߬ ߘߏ߫ ߓߐ߫ ߢߝߍߕߊ߮ ߟߊ߫.
ߌ ߞߊ߫ ߞߊ߲߫ ߞߊ߬ ߟߐ߲߫ ߞߏ߫ ߒ ߡߊ߫ ߞߊ߲߫ ߞߊ߬ ߘߏ߫ ߟߎ߬ ߘߊ߲߬ ߓߊߞߍ߫: ߏ߬ ߦߋ߫ ߞߟߏߓߊߟߌߦߊ ߟߋ߬ ߘߌ߫.
ߒ ߡߴߊ߬ ߟߐ߲߫ ߛߍ߬ߣߍ ߟߊ߫ ߖߊ߭ ߡߙߌߦߊ ߓߐߣߍ߲ ߡߌ߲߫ ߠߋ߬ (ߊ߬ ߞߎߣߎ߲ߓߊߟߌߦߊ߫ ߞߏ ߟߎ߬) ߸ߓߊߏ߬ ߛߏߡߐ߯ߦߊ ߖߙߎߡߎ߲ ߠߎ߬ ߡߊߓߏ߲߬ߧߊ߬ߣߍ߲ ߦߋ߲߬ ߞߊ߬ ߕߊ߬ߡߌ߲߫ ߘߎ߰ߓߊ߬ ߞߣߐ߬ߟߊ ߞߊ߲߬ ߞߎߡߊ߫ ߓߘߍ߫ ߝߐ ߣߌ߫ ߞߏ߫ ߟߕߊߡߌ߲߫ ߢߊ߫ ߕߋߙߌ ߡߍ߲ ߦߋ߫ ߦߋ߲߬߸ߏ߬ ߕߍ߫ ߘߎ߰ߓߊ ߞߣߐ߫.
ߘߎߢߊߘߐߕߍ߮ ߟߋ߬، ߘߎߢߊߘߐߕߍ߮ ߣߐ߲߰ߡߊ߲ ߦߋ߲߬ ߠߋ߬ ߘߐߙߐ߲߫، ߣߴߏ߬ ߕߍ߫߸ ߊߘߡߊߦߊ ߓߌ߬ߟߊ߬ߢߐ߲߰ߡߊ-ߝߊߦߌߘߊ߫ ߓߍ߯ ߞߊ߬ ߢߐ߲߮ ߟߐ߲߫-ߏ߬ ߛߊ߬ߙߌ߬ߦߊ ߟߎ߬ ߘߐߖߊ߬ߣߍ߲ ߠߋ߬ ߞߏߟߌߞߏߟߌ߫.
ߒ ߕߘߍ߬ ߊ߬ߟߎ߬ ߟߊ߫ ߞߏ߫ ߞߍߢߊ ߟߎ߬ ߟߊߞߙߐ߬ߛߌ߬ ߟߊ߫ ߞߵߊ߬ ߦߋ߫ ߞߏ߫ ߤߙߐߓߘߍߦߊ ߡߍ߲ ߦߋ߫ ߦߋ߲߬߸ߏ߬ ߕߍ߫ ߘߎ߰ߓߊ ߞߣߐߡߐ߮ ߟߎ߬ ߕߍ߫ ߕߎ߬ߡߊ߬ ߓߍ߯؛ ߞߏ߫ ߛߌ߫ ߕߍ߫ ߞߍ߫ ߌ ߡߊ߫ ߡߊߞߟߌ߫ ߡߍ߲ ߡߊ߬ ߊ߬ ߢߍ߫߸ߤߊߟߌ߬ ߣߴߌ ߕߘߍ߬ ߞߵߊ߬ ߞߍ߫: ߊ߬ ߝߐߒߛߌߟߊ ߘߐ߫߸ߡߐ߰ ߜߘߍ߫ ߟߊ߫ ߞߊ߲ߠߊߓߌߟߊ ߞߎ߬ߙߎ߲߬ߘߎ ߟߎ߬ ߡߊߓߏ߲߬ߧߊ߬ߣߍ߲߬ ߠߋ߬ ߝߊ߯ߛߌ߫.
ߣߌ߫ ߡߙߌ ߞߏ߬ߣߌ߲߫ ߠߊ߫ ߛߎߡߊߡߊ߲߫ ߕߘߍ߬߸ߏ߬ ߘߐ߫߸ ߡߙߌߦߊ ߦߋ߫ ߞߐ߲߰ ߠߊ߫ ߞߎߡߊ ߟߋ߬ ߦߋ߫߸ߓߊߏ߬ ߝߊ߲߬ߞߊ ߦߋ߫ ߞߎߡߊ ߟߋ߬ ߟߊ߫ ߞߊߕߌ߫.
ߖߋ߲ߖߋ߲߫ ߕߘߍ߬ ߓߊ߯ ߡߊߛߎ߬ߘߎ߲߬ߧߊ߬ ߸ߡߏ߬ߛߏ ߟߎ߬ ߘߌ߫ ߓߐ߫ ߛߏ߫߸ ߞߵߊ߬ߟߎ߫ ߞߎ߲߬ߛߌ߫ ߛߍ߬ߣߍ ߟߊ߫ ߢߐ߲߮ ߞߐ߫ ߝߙߍߕߍߕߍ߫߸ߓߊ߬ߛߌ߫ ߛߎ߬ߡߊ߲߬ ߞߟߊߡߊ߲ ߠߎ߬ ߦߴ ߊ߬ߟߎ߫ ߞߎ߲߬.
ߊ߲ ߓߊ߯ ߞߐ߲ߘߐ߲ߕߌ߮ ߏ߬ ߟߎ߬ ߞߎ߲߬ߓߐ ߦߴ ߌߞߘߐ߫߸ߊ߲ ߘߴߊ߬ߟߎ߫ ߝߏ߬ ߞߎߟߋ ߘߌ߫.
ߖߋ߲ߖߋ߲߹
ߖߋ߲ߖߋ߲ ߕߘߍ߬ ߓߘߊ߫ ߛߋ߫߹
ߓߊ߯ߙߊ ߟߊߟߐ߬ ߘߊ߫ ߝߏ߬ߘߏ ߝߊ߲߬ߝߘߊ ߡߎ߰ߡߍ ߘߐ߫.
ߣߊ߬߹
ߒ ߓߊߙߌ߲ ߞߵߊ߬ ߝߐ߫.
ߣߊ߬߹
ߒ ߝߣߊ߫ ߞߊ߬ ߒ ߓߏ߬ߙߌ߫ ߊ߬ ߞߐ߫.
- ߓߊߞߍ߬ ߕߍ߫ ߘߋ߬.
ߒ ߞߊ߲߫ ߊ߬ ߡߊ߫.
-ߒ ߕߍ߫ ߛߋ߫ ߟߵߌ ߣߐ߬ߝߍ߬ߜߍ߲߬ ߠߊ߫߹
- ߌ ߞߣߐ ߘߐߞߏߟߏ߲߫ ߕߍ߫ ߡߎߣߎ߲߬ ߓߊ߬؟
ߊ߬ ߞߵߊ߬ ߝߐ߫.
ߒߠߋ ߞߣߐ ߘߐߞߏߟߏ߲ߧߊߣߍ߲ ߢߊ ߡߍ߲ ߡߊ߬߸ߒ ߘߌ߫ ߛߋ߫ ߓߊ߲߫ ߠߊ߫ ߣߛߌ߬ ߞߋߟߋ߲ ߠߊ߫߹
ߛߎ߬ߡߊ߲߬ߟߐ߮ ߝߊ߲߬ߞߊ ߕߘߍ߬ ߞߊ߫ ߓߏ߲߬ ߠߋ߬ ߝߋߝߋ߫.
ߕߙߊ ߕߘߍ߬ ߓߊ߯ ߥߙߊ߬ ߢߊ߫ ߛߌ߫ ߸ ߛߍ߬ߣߍ ߝߣߊ߫ ߣߴߊ߬ ߜߊ߲߬ߜߊ߲ ߣߴߊ߬ ߞߟߊߦߊ ߣߴߊ߬ ߕߊ߸ߏ߬ ߕߎ߲߬ ߕߍ߫ ߝߋ߲߫ ߓߐ߫ ߟߊ߫ ߛߎ߬ߡߊ߲߬ߟߐ߮ ߟߊ߫: ߊ߲ ߞߵߊ߲ ߡߐ߲߫ ߛߎ߬ߡߊ߲߬ߝߍ ߟߎ߫ ߡߊ߬߸ߓߊ߬ߛߌ߬ ߞߟߊߡߊ߲ ߠߎ߬߸ߡߊ߲߬ߝߋ߲ ߠߎ߬ ߟߊ߫ ߞߟߊߦߊ ߝߙߊ߬ߣߍ߲߫ ߏ߬ ߞߊ߲߬ ߸ߏ߬ ߟߎ߬ ߓߍ߯ ߕߎߣߎ߲߫ ߘߊ߫ ߊ߲ ߞߣߐ ߟߎ߬ ߘߐ߫ ߖߋߎ߲߫ ߸ ߛߎ߬ߡߊ߲߬ ߠߊ߬ߖߌ߮ ߕߘߍ߬ ߣߐ߰ߦߊ߬ ߟߊ߫ ߖߌߡߌ߲ ߠߋ߬ ߓߟߏ߫، ߖߌ ߏ߬ ߟߎ߬ ߕߘߍ߬ ߖߌ߲ߘߊ߮ ߟߋ߬ ߞߣߐ߫߸ߞߊ߬ ߣߡߊ߬ߛߊ߬ ߝߌߘߊ ߟߎ߬ ߟߊ߫ ߏ߬ ߘߟߊ߫.
ߘߐ߬ߢߐ߲߬ߢߐ߬ߠߌ߲ ߕߘߍ߬ ߓߟߏߟߊߕߎ߲߰ ߠߊ߫ ߟߋ߬ ߤߊ߲߯ ߝߌ߬ߟߊ߬ߙߋ߲، ߗߍ߭ ߘߏ߫ ߟߎ߫ ߘߌ߫ ߏ߬ ߞߍ߫ ߛߌ߬ߣߐ߮ ߟߊ߫ ߦߙߌ߫ ߘߎߟߋ߲ ߘߏ߫ ߟߎ߫ ߞߘߐ߫߸ߥߟߊ߫ ߥߙߐ߬ߕߐ ߟߎ߬ ߘߊ߫ ߘߌߦߊ ߟߊ߫.
ߊ߲ߠߎ߬ ߛߍ߰ߓߊߟߌ ߟߎ߬߸ߊ߲ ߕߘߍ߬ ߕߏߟߏ߲߫ ߠߊ߫ ߸ߞߊ߬ ߜߛߏ ߟߎ߬ ߟߊ߫، ߊ߲ ߘߋ߬ߙߌ߬ߣߊ߲ߞߏ ߕߎ߲߬ ߞߍ߫ ߘߊ߫ ߥߐ߬ߦߊ ߘߌ߫߸ߊ߲ ߕߍ߬ߘߍ߫ ߝߎ߬ߟߋ߬ߝߍ ߡߊߕߊ߲߬ߞߊ߬ ߟߊ߫ ߟߋ߬، ߓߊ߸ߡߐ߰ ߡߊ߲߫ ߞߊ߲߫ ߞߊ߬ ߝߎ߬ߟߋ ߝߍ߫ ߥߟߊ߫ ߞߊ߬ ߟߐ߯ ߢߌߣߌ߲߫ ߞߍ߫ ߛߎ߬ߡߊ߲߬ߠߊ߬ߘߊ߲߬ ߕߎߡߊ ߞߎ߲߬ߕߊ߮ ߞߘߐ߫: ߏ߬ ߦߋ߫ ߞߏߖߎ߮ ߟߋ߬ ߟߊߛߋ߫ ߟߊ߫ ߛߍ߬ߣߍ ߡߊ߬.
ߖߋ߲ߖߋ߲߫ ߞߐ߫ ߓߊ߯ߙߊ ߏ߬ ߞߊ߫ ߛߎ߬ߘߎ߲߬ ߠߋ߬ ߕߘߍ߬ ߖߋߞߎ߫߸ ߊ߬ ߕߊ߬ߡߌ߲߬ ߘߌߡߊ߲ ߠߋ߬ ߦߏ߫ ߓߌ߬ߢߍ߬ ߞߌߛߍ: ߟߏ߯ߟߎߙߋ߲ ߛߋ߫ ߘߴߊ߲ ߡߊ߫ ߓߐ߫ ߊ߬ ߞߊ߬ߟߊߡߊ߬.
ߝߏ߬ߘߏ ߝߊ߲߬ߝߘߊ߬ߢߊ ߡߎ߰ߡߍ ߕߘߍ߬ ߓߘߊ߫ ߓߊ߲߫ ߞߊ߬ ߟߊ߫ ߸ ߊ߲ ߞߵߊ߲ ߞߐߛߊ߬ߦߌ߲߬ ߕߊ߯ߡߊߛߘߍ ߘߌ߫ ߛߏ߫ -ߓߊ߲߬ߘߊ߬ߖߎ߬ ߓߟߋߓߟߋ ߣߌ߫ ߜߊ߬ ߛߌߛߌ ߟߎ߫ ߟߋ߬ ߕߘߍ߬ ߏ߬ ߕߐ߰ߡߊ߬ߛߙߋ ߘߌ߫-ߕߊ߬ߡߊ߲߬ߝߐ߬ߟߊ߫ ߛߍ߰ߓߊߟߌ߫ ߟߋ߬ ߕߘߍ߬ ߊ߲ ߢߍߡߌߘߊߟߊ߲ ߘߌ߫߸ ߊ߬ ߦߋ߫ ߡߊ߬ߟߏ߬ ߘߐ߲ߞߟߌ ߟߊ ߟߊ߫ ߞߵߊ߬ ߘߏ߲߬ ߓߍ߯ ߕߟߏ ߘߐ߫.
ߣߊ߯ߣߊ߯ߟߋ߲ ߠߎ߬ ߕߘߍ߬ ߊ߬ߟߎ߬ ߜߊ߲߫ ߠߴߊ߲ ߞߎ߲߬ ߘߐ߫ ߝߙߋߟߋ߲߫ ߤߊߟߌ߬ ߣߌ߫ ߝߢߐ߫ ߛߊߣߌ߲ߡߊ߲߫ ߕߍ߬ߘߍ߫ ߕߍ߰ ߟߊ߫، ߥߎ߬ߙߘߊ߬ߣߍ߲߫ ߛߐ߬ߍ߫-ߛߐ߬ߍ߫ ߕߘߍ߬ ߓߘߊ߫ ߡߊߛߎ߬ߘߎ߲߬ߧߊ߫.
ߊ߲ ߛߍߥߊߡߍߣߍ߲ߕߐ ߟߋ߬ ߘߏ߲߬ ߘߊ߫ ߛߏ߫.
ߥߐ߬ߞߎߟߐ ߟߎ߬ ߟߊ߫ ߘߍ߬ߡߍ߲߬ߠߌ߲ ߡߊ߫ ߓߟߏߕߍ߰ ߝߋߎ߫: ߡߐ߰ ߞߋߟߋ߲߫ ߔߋ߫ ߡߊ߫ ߗߌ߲߫ ߛߊ߬ ߓߟߏ߫߸ߊ߲ ߘߏ߲߬ ߕߍ߬ߘߍ߫ ߛߊ߭ ߟߎ߬ ߘߐߘߐ߲߬ ߠߊ߫ ߛߐ߲߬ ߝߏ߬ߘߏ ߘߐ߫.
ߥߎ߬ߙߊ߬ߝߍ߬ߟߊ ߡߊߛߎ߬ߘߎ߲߬ߧߊ ߕߘߍ߬ ߝߙߋ ߡߍ߲ ߠߎ߬ ߘߊߦߟߍ߬ ߟߊ߫߸ߏ߬ ߟߎ߬ ߛߎߡߊߙߋ߲߫ ߘߌߡߊ߲ ߕߘߍ߬ ߦߙߐ ߟߎ߬ ߟߊߓߍ߲߬ ߠߊ߫ ߦߏ߫ ߡߊ߬ߦߋ߬ߙߋ߲߬߬߬ߠߊ߬ ߓߟߌߟߌ ߟߎ߬.
ߣߴߊ߲ ߠߊ߫ ߘߐ߲߬ߞߟߌ ߕߘߍ߬ ߟߊ߫ ߟߊ߫ ߞߊ߲ߡߊߖߌ߮ ߟߋ߬ ߘߐ߫߸ߊ߲ ߕߘߍ߬ ߘߌ߫ ߛߋ߫ ߊ߲ ߘߋ߬ߙߌ߬ߣߊ߲߬ ߡߊ߲ߞߊ߲ ߠߎ߬ ߟߊߡߍ߲߫ ߠߊ߫ ߥߎ߬ߙߊ ߟߊ߫: ߞߎߟߋ߫ ߞߊ߲، ߦߟߍ߫ ߞߊ߲ ߓߊ߬ߛߊ߲߬ߣߍ߲ ߣߌ߬ߛߌ ߟߎ߬ ߟߊ߫ (ߒ߬ߓߎ߰) ߘߐ߫߸ ߊ߬ߟߎ߫ ߘߏ߲߬ߕߐ߬ߟߊ ߥߙߍ߬ ߟߊ߫؛ ߊ߲ ߕߘߍ߬ ߘߐ߲߬ߞߟߌ ߟߎ߬ ߟߊ߫ ߟߊ߫߸ ߊ߲ ߞߊ߬ ߘߐ߲߬ߞߟߌ ߟߊ߫߹
ߊ߫߹
ߊ߲ ߕߘߍ߬ ߊ߲ ߘߌߦߊ߫ ߏ߬ ߟߏ߲ ߞߊ߲߬ߠߊ߫ ߛߊ߫.
ߛߌ߰ߘߊ ߅
ߒ ߕߘߍ߬ ߛߌ߬ ߟߊ߫ ߒ ߣߊ ߟߊ߫ ߕߌߓߏ߲ ߠߋ߬ ߟߊ߫ ߞߘߏ߬ߛߊ߫.
ߒ ߘߐ߯ߗߍ ߟߎ߬ ߏ߱߸ ߒ ߡߊ߬ߡߛߏ߬ߣߍ߲ ߡߍ߲ ߠߎ߬ ߘߐ߫ ߞߘߐ߬ߡߊ߲߬ߡߐ߮ ߕߎ߲߰ߣߍ߲߫ ߕߘߍ߬ ߒߠߋ ߟߊ߫ ߛߊ߲߬ ߞߋߟߋ߲ ߖߊ߬ߕߋ߬ ߟߊ߫ ߏ߱߸ ߏ߬ ߟߎ߬ ߓߍ߯ ߕߘߍ߬ ߛߌ߬ ߟߊ߫ ߒ ߡߊ߬ ߓߘߊ ߟߋ߬ (ߒ ߝߊ߬ ߣߊ߫ ߞߊ߬ߣߌ߲߬).
ߕߌߓߏ߲ ߠߎ߬ ߟߊߘߐ߯ߦߊ ߟߵߏ߬ ߞߍ߫ ߟߊ߫.
ߒ ߓߊߘߋ߲ ߗߍ߬ߡߊ߲ ߣߴߊ߬ ߡߛߏ߬ߡߊ߲ ߠߎ߬ ߕߘߍ߬ ߒ ߣߊ ߝߍ߬ ߟߋ߬ ߞߵߊ߬ߟߎ߬ ߘߊ ߕߏ߫ ߛߌ߲ ߠߊ߫؛ ߌߞߏߡߌ߲߬ ߊ߲ ߘߋ߬ߙߌ߬ߣߊ߲߬ߞߏ ߟߋ ߕߘߍ߬ ߛߌ߲߫ ߓߌߟߊ ߘߌ߫ ߞߐߟߊ߫ ߞߛߐߞߛߐ߫߸ߊ߬ߟߎ߬ ߘߊ ߓߊ߯ ߓߐ߫ ߛߌ߲ ߠߴ ߌߞߘߐ߫߸ ߊ߬ ߞߵߊ߬ߟߎ߬ ߞߊ߬ߙߌ߬ߝߊ߫ ߒ ߡߊ߬ ߟߊ߫؛ ߒߠߋ ߟߋ߬ ߞߋߟߋ߲߫ ߕߏ߫ ߘߴߊ߬ ߝߍ߬.
ߒߠߋ ߞߋߟߋ߲߫ ߔߋ߫ ߕߎ߲߬ ߕߍ߫ ߛߌ߰ ߟߊ߫ ߕߌߓߏ߲ ߠߊ߫ ߟߊߝߋ߲߫ ߝߌߟߊߣߊ߲ ߘߐ߫: ߒ ߣߌ߫ ߒ ߝߊ߬ ߟߊ߫ ߡߞߊ߬ߙߊ߲߬ߘߋ߲߬ ߝߎߣߎ߲ߞߋ ߟߎ߫ ߟߋ߬ ߕߘߍ߬ ߛߌ߬ ߟߊ߫ ߦߋ߲߬.
ߓߊ߯ߙߊ߫ ߡߞߊߙߊ߲ߘߋ߲ ߞߊ߫ ߛߌߦߊ߫ ߓߊߟߋ߬ ߕߘߍ߬ ߒ ߝߊ߬ ߟߊ߫ ߕߏ߲߬ߜߏ ߟߊ߫߸ߡߞߊ߬ߙߊ߲߬ߘߋ߲ ߏ߬ ߟߎ߬ ߓߐߣߍ߲߫ ߦߙߐ߫ ߛߌߦߊߡߊ߲ߓߊ ߟߋ߬ ߘߐ߫ ߞߊ߬ ߣߊ߬߸ߘߏ߫ ߟߎ߫ ߓߐߣߍ߲߫ ߦߌߟߊ߫ ߖߊ߲߫، ߓߊߏ߬ ߸ߊ߬ ߕߍ߬ߘߍ߫ ߊ߬ߟߎ߬ ߡߊߡߌ߬ߣߊ߬ ߟߊ߫ ߞߏߧߊ߬، ߒ ߟߊߣߍ߲߫ ߊ߬ ߟߊ߫ ߝߣߊ߫ ߊ߬ ߞߎ߲߭ ߘߏ߫ ߟߋ߬ ߊ߬ ߡߊߟߐ߲ ߘߌ߫ ߊ߬ ߟߊ߫ ߞߎ߬ߛߊ߲߬ߧߊ߬ ߓߊ߯ߙߊ ߟߎ߫ ߝߍ߬، ߊ߬ ߣߌ߫ ߝߣߊ߫߸ߊ߬ ߟߊ߫ ߝߊ߲ ߕߎ߲߬ ߕߍ߫ ߘߐߞߏߟߏ߲ߧߊ߫ ߟߊ߫.
ߒ߬ߞߊ߬ ߸ ߝߏ߫ ߞߊ߬ ߓߊ߯ߙߊ߫ ߡߞߊߙߊ߲ߘߋ߲ ߏ߬ ߟߎ߬ ߟߊߖߌ߬ߦߊ߫ ߟߋ߬.
ߡߍ߲ ߠߎ ߕߘߍ߬ ߓߘߊ߫ ߗߍ߬ߦߊ ߛߌ߭ ߛߐ߬ߘߐ߲߬߸ߏ߬ ߟߎ߫ ߖߘߍ߬ߞߊ߬ߣߌ߲߬ ߛߌߓߏ߲ ߠߋ ߕߘߍ߬ ߊ߬ߟߎ߬ ߓߟߏ߫߫.
ߡߍ߲ ߠߎ߬ ߘߋ߲ߣߍ߲ߣߡߊ ߟߊߖߌ߰ߓߊߟߌ ߕߘߍ߬߸ߏ߬ ߟߎ߬ ߣߌ߫ ߒߠߋ ߕߘߍ߬ ߛߌ߬ ߟߊ߫ ߒ ߣߊ ߟߊ߫ ߓߏ߲ ߠߋ߬ ߟߊ߫.
ߛߌߞߊ߫ ߛߌ߫ ߕߴߊ߬ ߘߐ߫، ߒ ߝߊ߬ ߞߵߊ߬ ߘߐߞߕߌ߫ ߟߋ߬ ߞߴߏ߬ ߟߎ߫ ߖߌ߬ߦߊ߬ ߦߙߐ߫ ߢߣߊߡߊ߫ ߡߊ߫ ߕߊ߬ߡߌ߲߬ ߒ ߣߊ ߟߊ߫ ߖߊ߬ߒ߬ߕߏ߲߬ߘߐ߬ߟߌ ߞߊ߲߬߸ߊ߬ ߘߏ߲߬ ߖߏ߯ ߕߘߍ߬ ߏ߬ ߘߐ߫؛ ߒ ߣߊ ߞߊ߫ ߢߌ߲߬ ߓߊߟߋ߬ ߕߘߍ߬߸ߞߊ߬ ߕߋ߲ߟߋ߲߫ ߞߏߛߓߍ߫، ߊ߬ ߖߊߡߊ߲ߣߍ߲߲߫ ߕߘߍ߬߸ ߊ߬ ߢߊ ߝߣߊ߫ ߕߘߍ߬ ߞߏ ߓߍ߯ ߘߐ߫؛ ߏ߬ ߞߘߐ߫ ߟߋ߬ ߞߏ߫ ߊ߬ ߟߊ߫ ߞߏߢߌߡߊߞߍ ߕߘߍ߬ ߕߍ߫ ߕߊ߯ ߟߊ߫ ߛߊ߬ߙߌ߬ߦߊ߬ ߘߐߖߊ ߞߐ߫ ߘߋ߬، ߓߊ߬ߙߌ߬ ߊ߬ ߕߎ߲߬ ߕߍ߫ ߛߋ߫ ߕߊ߯ ߟߊ߫ ߢߊ߫ ߜߘߍ ߡߊ߬ ، ߓߊߏ߬ ߸ ߥߊ߯ߕߌ ߏ߬ ߟߊ߫߸ ߡߞߊ߬ߙߊ߲߬ߘߋ߲ ߠߎ߬ ߓߞߐߕߍ߫߸ ߊ߲ ߘߋ߲ߣߍ߲߫ ߕߊ߲߫ ߣߌ߫ ߞߐ߫ ߟߋ߬ ߕߘߍ߬ ߓߏ߬ߙߌ߬ߓߏߙߌ ߟߊ߫ ߟߎ ߝߊ߲߭ ߠߎ߬ ߢߊߝߍ߬ ߸ ߘߋ߲ߣߍ߲߫ ߕߏߟߏ߫ ߜߍߟߍ߲ ߡߊ߲߬ߞߊ߲߬ߡߊ ߟߎ߬ ߜߊ߲߰ߛߊ߲، ߘߋ߲ߣߍ߲ ߡߍ߲ ߠߎ߬ ߕߘߍ߬ ߒ ߣߊ ߢߊߜߊ߬ ߟߊ߫ ߛߐ߲߲߬߸ߏ߬ ߘߏ߲߬ ߕߍ߫ ߞߎ߲߫ ߠߊ߫ ߒ ߣߊ ߘߐ߫ ߓߊߞߍ߫.
ߊ߬ ߦߋ߫ ߒ ߢߣߊ߫ ߟߋ߬ ߦߏ߫ ߡߞߊ߬ߙߊ߲߬ߘߋ߲ ߠߎ߬ ߟߊߞߏ ߕߘߍ߬ ߞߎ߲߫ ߠߊ߫ ߒ ߣߊ ߘߐ߫ ߞߊ߬ ߕߊ߬ߡߌ߲߫ ߒ߬ߠߎ߬ ߕߊ ߞߊ߲߬؛ ߊ߰ ߒ ߢߣߊ߫ ߝߣߊ߫ ߦߏ߫ ߊ߬ ߕߘߍ߬ ߊ߬ ߖߍ߬ߘߍ߬ ߡߊߜߊ߬ ߟߊ߫ ߡߞߊ߬ߙߊ߲߬ߘߋ߲ ߠߎ߬ ߦߋ߫ ߞߊ߬ ߕߊ߬ߡߌ߲߬ ߊ߲ߠߎ߬ ߞߊ߲߬.
ߡߞߊ߬ߙߊ߲߬ߘߋ߲ ߏ߬ ߟߎ߬ ߡߍ߲ ߠߎ߬ ߕߘߍ߬ ߓߘߊ߫ ߦߌߟߊߡߊߖߊ߲߬ߧߴߊ߬ߟߎ߬ ߡߏߦߌߓߊ߮ ߟߎ߬ ߟߊ߫، ߒ ߣߊ ߣߌ߫ ߒ ߝߊ߬ ߕߘߍ߬ ߊ߬ߟߎ߬ ߡߊߓߘߍ߬ߓߘߍ߬ ߟߊ߫ ߟߋ߬ ߝߋߝߋ߫؛ ߊ߬ߟߎ߫ ߕߘߍ߬ ߊ߬ߟߎ߬ ߡߊߓߘߍ߬ߓߘߍ߬ ߟߊ߫ ߟߋ߬ ߛߎߋ߯ ߦߏ߫ ߘߋ߲ߣߍ߲ ߡߍ߲ ߠߎ߬ ߡߊ߬ߞߏ ߦߋ߫ ߟߊ߬ߘߌ߬ߦߊ߬ߢߍ߬ ߖߘߌߒߞߊ߲ ߠߊ߫، ߊ߬ ߣߌ߫ -ߒߠߋ ߖߍ߬ߘߍ ߞߵߊ߬ ߟߊߞߙߐ߬ߛߌ߫ ߛߋ߲߬ߧߊ߬ ߞߋߟߋ߲߫ ߕߍ߫ -ߞߏ߫ ߤߌߣߊ߫ ߕߘߍ߬ ߞߍ߫ ߟߴߏ߬ ߟߎ߬ ߟߊ߫ ߞߊ߬ ߕߊ߬ߡߌ߲߬ ߊ߲ߠߎ߬ ߖߍ߬ߘߍ ߞߊ߲߬.
ߣߌ߫ ߒߠߋ ߟߊ߫ ߞߏ߫ ߓߘߍ ߕߎ߲߬ ߧߋ߫ ߒ ߣߊ ߖߛߎ߬ߞߎ߲ ߘߐ߫-ߊ߬ ߘߏ߲߬ ߛߋߙߙߋ߫ ߒ ߠߊߞߏ߫ ߓߘߍ ߕߘߍ߬ ߊ߬ ߖߛߎ߬ߞߎ߲ ߠߊ߫-ߊ߬ ߕߘߍ߬ ߕߍ߫ ߏ߬ ߟߊ߲ߞߣߍߡߦߊ߫ ߟߊ߫: ߡߞߊ߬ߙߊ߲߬ߘߋ߲ ߠߎ߬ ߕߍ߬ߘߍ߫ ߊ߬ ߦߋ߫ ߟߊ߫ ߟߋ߬ ߞߏ߫ ߊ߬ߟߎ߬ ߣߌ߫ ߟߎ ߘߋ߲߫ ߓߘߍ ߟߎ߬ ߓߍ߯ ߕߘߍ߬ ߞߢߊߡߊ߲߫ ߠߋ߬ ߕߋߙߎ߫؛ ߒߠߋ ߝߣߊ߫ ߕߘߍ߬ ߊ߬ߟߎ߬ ߘߊ߲ߞߎ߲߫ ߠߊ߫ ߒ ߓߊߘߋ߲ߡߊ߫ ߞߘߐߗߍ ߟߎ߫ ߟߋ߬ ߘߌ߫.
ߊ߬ߟߎ߬ ߘߏ߫ ߘߐ߫ ߞߋߟߋ߲ ߠߋ߬ ߟߊߞߏ ߛߌ߲ߞߐ߲ ߕߏ߫ ߘߊ߫ ߒ ߞߣߐ߫: ߛߌ߬ߘߊ߬ߝߊ߫.
ߊ߬ ߞߊ߫ ߞߘߐ߬ ߕߘߍ߬ ߒߠߋ ߘߌ߫ ߣߍ߲ߞߍ߫ ߸ߊ߬ ߞߎߣߎ߲ߣߍ߲ߓߊ ߟߋ߬ ߕߘߍ߬߸ߞߵߊ߬ ߡߌ߬ߛߍ߲߬ߧߊ߬߸ߞߵߊ߬ ߞߎ߲߬ߞߍ߲߬ߘߍ߬ߦߊ߫، ߊ߬ ߖߋ߬ߟߌ ߞߍ߲ߘߍ߫ ߕߘߍ߬؛ ߛߌ߲ߘߌߟߌߟߊ߫ ߞߎߛߊ߲ ߣߌ߫ ߖߘߍ߬ߓߐ߬ߒߘߐ߬ߟߊ ߟߋ߬ ߕߘߍ߬
ߌߞߏߡߌ߲߬ ߒ ߕߘߍ߬ ߕߋ߬ߟߋ߲߬ ߠߊ߫ ߞߊ߬ߙߊ߲߬ߕߊ ߟߋ߬ ߟߊ߫߸ ߊ߬ߟߋ ߕߘߍ߬ ߕߋ߬ߟߋ߲߬ ߠߊ߫ ߕߏ߲߬ߜߏ ߟߋ߬ ߟߊ߫߸ߊ߲ ߕߎ߲߬ ߕߍ߫ ߊ߲ ߢߐ߲߯ߦߋ ߟߊ߫ ߞߊ߬ ߓߊ߬ߘߏ߬ ߝߏ߫ ߟߊߝߋ߲ ߘߐ߫.
ߝߢߐ߫ ߕߘߍ߬ ߓߏ߲ ߠߊ߫߸ ߕߟߎ߫ ߕߊߘߎ߲ ߡߍ߲ ߠߎ߬ ߛߌ߰ߣߍ߲߫ ߕߘߍ߬ ߟߊߝߋ߲ ߞߎ߲߬ߞߘߐ߬ߟߊ ߘߐ߫߸ߏ߬ ߟߎ߫ ߕߘߍ߬ ߕߊ߫ ߦߋߟߋ߲߫ ߗߋ߲߱ ߠߋ߬ ߘߌ߫ ߟߊ߫.
ߒ ߞߊ߬ ߡߍ߲ ߞߊ߬ߙߊ߲߫ ߞߊ߬ߙߊ߲߬ߕߊ ߟߊ߫߸ߒ ߘߴߏ߬ ߘߐߛߊ߬ߦߌ߲߫ ߛߌ߬ߘߊ߬ߝߊ߬ ߦߋ߫؛ ߊ߬ߟߋ ߝߣߊ߫ ߘߌ߫ ߕߏ߲߬ߜߏ߬ ߟߊ߬ ߓߊ߯ߙߊ ߘߊ߲߬ߕߍ߰ߟߌ ߞߍ߫ ߒ ߧߋ߫.
ߌߞߏߡߌ߲߬ ߒ ߣߊ ߟߊ߫ ߟߊߝߋ߲ ߣߌ߫ ߊ߲ߠߎ߬ ߕߊ ߘߊ߲߬ߓߐ߬ߣߍ߲߫ ߕߘߍ߬ ߕߊߘߎ߲ ߠߋ߬ ߘߐߙߐ߲߫ ߠߊ߫߸ ߊ߬ ߕߟߏ ߕߘߍ߬ ߞߍ߫ ߟߊ߫ ߟߋ߬ ߊ߲ ߠߊ߫ ߓߊ߬ߘߏ߬ߢߐ߲߰ߦߊ ߟߊ߫ ߝߛߍߞߘߎ߫؛ ߊ߬ ߘߴߊ߲ ߠߊߡߍ߲߫ ߘߏ߯ߣߍ߲ ߸ߌߞߏߡߌ߲߬ ߊ߬ ߕߍ߫ ߕߘߍ߬ ߟߊ߫ ߊ߬ ߘߐ߫߸ ߊ߬ ߘߌ߫ ߟߐ߯ߓߐ߫ ߊ߬ ߟߊ߫.
- ߊ߬ ߗߐ߫، ߊߟߎ߫ ߦߴߊߟߎ߫ ߟߊ߫ ߟߊ߫ ߓߊ߬ߘߏ߬ ߞߊ߲ ߠߋ߬ ߡߊ߬ ߓߊ߰ ߛߌ߬ߣߐ߰ ߞߊ߲ߡߊ߬؟
ߊ߬ ߞߵߊ߬ ߝߐ߫.
ߊߟߎ߫ ߦߋ߫ ߛߌ߬ߣߐ߯߹
ߒ ߞߵߊ߬ ߝߐ߫: ߊ߬ ߕߏ߫ ߘߏ߲߯ߣߍ߲߫ ߝߟߐ߫، ߒ ߡߊ߫ ߊ߬ ߓߍ߯ ߢߊߝߐ߫ ߝߟߐ߫.
ߥߟߊ߫ ߒ ߘߌ߫ ߒ ߥߌ߬ߟߌ߫ ߛߐ߲߬ ߞߊ߬ ߥߊ߫ ߖߌ߲ߘߊ߮ ߛߌ߰ߣߍ߲߫ ߕߘߍ߬ ߓߍ߬ߙߊ ߞߊ߲߬߸ ߞߊ߬ ߘߊߞߘߎ ߢߊ߫ ߞߋߟߋ߲ ߡߌ߲߬ ߖߌ ߘߐ߫.
ߒ ߕߘߍ߬ ߕߎ߬ߡߊ߬ߣߍ߲ ߡߍ߲ ߡߊߢߌ߬ߣߌ߲߬ߞߊ߬ ߟߊ߫߸ ߘߌ߬ߢߍ ߕߘߍ߬ ߕߍ߫ ߞߍ߫ ߟߴߏ߬ ߡߊ߬ ߥߊ߯ߕߌ ߓߍ߯؛ ߣߌ߫ ߛߐ߲߬ ߞߍ߫ ߘߴߊ߬ ߡߊ߬߸ߊ߲ ߘߴߊ߲ ߘߊ߲߬ߠߊߕߊ߬ߡߌ߲߬ ߥߎߙߙߎ߫ ߝߏ߫ ߒ ߣߊ ߘߌ߫ ߖߊߡߊ߲߫ ߊ߲ ߡߊ߬ ߝߋ߲ߛߋ
-ߦߊ߯ߟߴߊߟߎ߫ ߡߊ߫ ߓߊ߲߫ ߝߟߐ߫؟
ߊ߬ ߞߴߊ߬ ߝߐ߫.
ߒ ߕߴߊ߬ ߝߍ߬ ߞߊ߬ ߞߎߡߊߘߋ߲߫ ߛߌ߫ ߡߍ߲߫ ߡߎ߬ߕߎ߲߬߹
ߛߌߣߌ߫߸ߊߟߎ߫ ߛߌ߫ ߞߋ߬ߟߋ߲߬ߞߋߟߋ߲߫ ߕߍ߫ ߛߋ߫ ߥߟߌ߬ ߟߊ߫.
ߕߎ߬ߢߊ ߘߏ߲߬ ߕߘߍ߬ ߏ߬ ߘߐ߫: ߣߴߊ߲ ߕߎ߲߬ ߕߍ߫ ߞߙߐߕߐ߫ ߟߊ߫ ߛߌ߬ߣߐ߰ߞߏ ߘߐ߫߸ߊ߲ ߕߎ߲߬ ߕߍ߫ ߞߙߐߕߐ߫ ߟߊ߫ ߥߟߌ߬ߟߌ ߝߣߊ߫ ߟߊ߫؛ ߊ߲ ߞߊ߬ ߓߊ߬ߘߏ ߘߊߓߌ߬ߟߊ߬: ߟߊߝߋ߲ ߠߎ߬ ߡߊߘߏ߲߬ߣߍ߲ ߕߘߍ߬ ߢߐ߲߮ ߠߊ߫ ߞߏߖߎ߯ߦߊ߫߸ߊ߲ ߕߎ߲߬ ߕߍ߫ ߛߋ߫ ߥߊ߫ ߟߊ߫ ߓߊ߬ߘߏ ߡߊ߬ ߞߊ߲ߡߊߖߌ߮ ߘߐ߫߸ߓߊ ߒ ߣߊ ߕߟߏ ߘߌߡߊ߲߫ ߠߋ߬ ߕߘߍ߬ ߝߋߝߋ߫.
ߌߞߏߡߌ߲߬ ߊ߲ ߞߵߊ߲ ߡߊߞߎ߲߬، ߊ߲ ߢߊߜߟߏ ߟߎ߬ ߜߟߌߦߊ߫ ߘߊ߫ ߖߏߣߊ߫؛ ߕߊ ߘߋ߬ߙߌ߬ߣߊ߲߬ ߡߊ߲ߞߊ߲ ߣߌ߫ ߓߌߘߌ߲ߞߊ߲߫ ߞߘߐߟߊ ߥߎߦߋ߲ ߠߋ߬ ߕߘߍ߬ ߊ߬ ߕߐ߭ ߞߍ߫ ߟߊ߫؛ ߛߌ߬ߣߐ߮ ߕߊ߬ߡߌ߲߬ ߘߊ߫ ߊ߲ ߓߍ߯ ߡߊ߬.
ߊ߲ ߥߌ߬ߟߌ߸ߞߊ߬ ߓߊ߲߫ ߞߵߊ߲ ߡߊߘߌߦߊ߫ ߣߍ߲ߞߍ߲߫߸ ߊ߲ ߞߊ߬ ߘߊߓߐ ߛߌ߰ߣߍ߲߫ ߕߘߍ߬ ߊ߲ ߧߋ߫.
ߒ ߣߊ ߕߍ߬ߘߍ߫ ߊ߬ ߥߟߌ߬ ߟߊ߫ ߟߋ߬ ߛߎߓߊ߯ ߝߟߎߝߟߎ ߝߍ߬߸ ߞߊ߬ ߕߊ߯ ߊ߬ ߕߓߌ߫.
ߊ߲ ߓߍ߯ ߞߵߊ߲ ߛߌ߰ ߛߎ߬ߡߊ߲߬ ߞߟߊߡߊ߲ ߠߊߡߌߣߌ߲ ߘߐ߫: ߒ ߡߏߦߌߓߊ߮ ߟߎ߬، ߒ ߡߊ߬ߡߛߏ ߟߎ߬ ߒ ߓߊߘߋ߲ ߗߍ߬ߡߊ߲ ߠߎ߬، ߡߞߊ߬ߙߊ߲߬ߘߋ߲ ߡߍ ߠߎ߬ ߣߌ߫ ߒߠߋ ߕߘߍ߬ ߛߌ߬ ߟߊ߫߸ ߊ߬ ߣߌ߫ ߡߍ߲ ߠߎ߬ ߖߘߍ߬ߞߊ߬ߣߌ߲߬ ߛߌߓߏ߲ ߕߘߍ߬ ߊ߬ߟߎ߬ ߓߟߏ߫.
ߝߍ߫ ߞߋߟߋ߲ ߕߘߍ߬ ߗߍ߭ ߟߎ߬ ߕߊ߫߸ ߝߌߟߊߣߊ߲ ߕߘߍ߬ ߒ ߣߊ ߣߌ߫ ߒ ߡߊ߬ߡߛߏ ߟߎ߬ ߕߊ߫.
ߒ ߕߍ߫ ߛߴߊ߬ ߝߐ߫ ߟߊ߫ ߞߏ߫ ߒ ߣߊ ߟߋ߬ ߕߘߍ߬ ߘߊߥߎ߲ߠߌ߲ ߞߎ߲߬ߠߊߛߌ߰ ߟߊ߫ ߕߋߙߎ߫: ߒ ߝߊ߬ ߟߋ߬ ߕߘߍ߬ ߊ߬ ߞߎ߲߬ߠߊߛߌ߰ ߟߊ߫.
ߒ ߣߊ ߟߋ߬ ߞߏ߬ߣߌ߲߫ ߠߊ߫ ߢߣߊߓߊ߯ߦߊ ߕߘߍ߬ ߟߊߞߏߟߐ߲߫ ߠߊ߫ ߝߟߐ߫.
ߦߊ߯ߟߊ߫، ߊ߬ߟߋ ߣߐ߬ ߛߎ߬ߡߊ߲ ߕߓߌ߫ ߟߊ߫ ߡߍ߲ߞߍ߭߸ ߓߊߏ߬ ߛߎ߬ߡߊ߲߬ߞߏ ߦߋ߫ ߡߏ߬ߛߏ ߟߎ߫ ߟߋ߬ ߝߟߐ߫ ߢߍ߫ ߛߌߟߊ߫ ߟߊ߫ ߓߊ߬؟
ߛߌߞߊ߫ ߛߌ ߕߴߊ߫ ߘߐ߸ ߊ߬ ߓߍ߯ ߞߏ߬ߣߌ߲߫ ߕߎ߲߬ ߕߴߏ߬ ߘߌ߫: ߒ ߣߊ ߟߊ߫ ߢߣߊߓߊ߯ߦߊ ߘߐߙߐ߲߫ ߞߏߛߐ߲߬߸ ߤߊߟߌ߬ ߣߴߊ߬ ߛߌ߰ߣߍ߲߫ ߕߘߍ߬ ߕߴߊ߲ߠߎ߬ ߟߊ߫ ߛߎ߬ߡߊ߲߬ߝߍ ߞߎ߲߬ߠߊ߫߸ ߊ߬ߟߋ ߟߋ߬ ߕߘߍ߬ ߊ߬ ߦߟߌ ߕߏ߫ ߟߊ߫ ߞߎ߬ߙߎ߲߬ߘߎ ߓߍ߯ ߡߊߓߏ߲߬ߧߊ߬ ߞߏ ߘߐ߫؛ ߞߎ߬ߙߎ߲߬ߘߎ ߏ߬ ߟߎ ߘߐߖߊ߬ߣߍ߲ ߠߋ߬ ߕߘߍ߬ ߜߘߋߜߘߋ߫.
ߏ ߘߐ߫: ߞߊ߬ ߒ ߞߎ߲߭ߞߘߐߕߊ߬ ߞߊ߬ ߒ ߢߊߟߐ߬ ߒ ߘߊߥߎߠߌ߲ߢߐ߲߯ ߞߌߣߊ ߟߎ߬ ߘߐ߫߸ߏ߬ ߟߊߕߐ߲ߣߍ߲߫ ߠߋ߬ ߕߘߍ߬ ߒ ߡߊ߬ ߜߘߋߜߘߋ߫، ߞߎߡߊ߫ ߓߘߎߓߘߎ ߝߣߊ߫ ߟߊߕߐ߲ߣߍ߲߫ ߠߋ߬ ߕߘߍ߬ ߒ ߡߊ߬ ߝߋߝߋ߫: ߒ ߦߟߌ ߓߍ߯ ߞߊ߫ ߞߊ߲߫ ߞߊ߬ ߕߏ߫ ߛߎ߬ߡߊ߲ ߠߋ߬ ߘߐ߫.
ߏ߬ ߘߐ߫߸ߛߎ߬ߡߊ߲߬ ߘߊ߬ߥߎ߲߬ ߥߊ߯ߕߌ ߞߎߡߊ߫ ߓߘߎߓߘߎ ߘߊ߲ߞߎ߲ߣߍ߲ ߕߘߍ߬ ߞߟߏߓߊߟߌߦߊ ߟߋ߬ ߘߌ߫؛ ߒ ߘߐ߯ߗߍ߫ ߖߎ߯ߖߎ߮ ߟߎ߬ ߓߍ߯ ߕߘߍ߬ ߞߵߊ߬ ߟߐ߲߫ ߞߏ߫߫ ߝߍߦߊ߫ ߕߎߡߊߙߋ߲ ߕߎ߲߬ ߕߍ߫ ߏ߬ ߘߌ߫: ߛߎ߬ߡߊ߲ ߓߏ߲߬ߧߊ߬ ߕߎߡߊ ߟߋ߬ ߕߘߍ߬؛ ߡߐ߰ߓߊ߬ ߞߘߐ ߟߎ߬ ߝߣߊ߫ ߕߘߍ߬ ߡߊ߬ߞߎ߲߬ ߞߋߟߋ߲ ߏ߬ ߟߋ ߘߐ߫.
ߞߎ߬߬ߙߎ߲߬ߘߎ ߘߊ߲߭ ߕߘߍ߬ ߕߴߏ߬ ߟߎ߬ ߘߐߙߐ߲߫ ߘߌ߫: ߡߍ߲ ߠߎ߫ ߕߘߍ߬ ߦߋ߫ ߞߎߡߊ߫ ߟߊ߫ ߛߊߣߌ߲ߧߊ ߞߊ߲߬߸ߏ߬ ߟߎ߬ ߝߣߊ߫ ߕߎ߲߬ ߡߊ߲߫ ߘߐ߯.
ߊ߬ ߞߎ߲߬ߝߊ߮ ߘߐ߫ ߸ ߣߌ߫ ߛߏ߬ߓߏ ߕߎ߲߬ ߞߍ߫ ߘߊ߫ ߛߎ߬ߡߊ߲ ߞߎ߲߬ ߕߍߡߊ߬߸ߒ ߕߘߍ߬ ߡߊ߲߫ ߞߊ߲߫ ߞߵߊ߬ ߕߊ߬؛ ߒ ߕߘߍ߬ ߒ ߣߊ߰ߟߊ߫ ߟߋ߬ ߘߊߥߎ߲߫ ߠߊ߫߸ߒ ߝߊ߬ ߟߋ߬ ߕߘߍ߬ ߛߏ߬ߓߏ ߓߌ߬ߟߊ߫߫ ߟߊ߫ ߒ ߞߘߐ߫.
ߞߍߢߊ߫ ߜߘߍ ߕߐ߭ ߟߎ߬ ߕߎ߲߬ ߕߍ߫ ߦߋ߫ ߟߊ߫ ߢߊ߫ ߢߌߡߊ ߡߊ߬߸ߊ߬ ߞߍ ߕߘߍ߬ ߟߊߕߐ߲߫ ߠߊ߫ ߟߋ߬ ߕߘߋ߫؛ ߛߎ߬ߡߊ߲ ߞߏ߬ߣߌ߲߬ ߟߊ߫ ߕߌߡߌ߲ߧߊ ߞߏߛߐ߲߬߸ ߒ ߕߘߍ߬ ߒ ߥߛߊ߬ߞߎ߲߬ ߠߊ߫ ߒ ߛߐ ߘߐߙߐ߲߫ ߠߋ߬ ߘߐ߫.
ߘߊߥߎ߲ߠߌ߲ ߓߊ߯ ߓߊ߲߫߸ߒ ߞߵߊ߬ ߝߐ߫: -ߒ ߝߊ߬ ߓߊߙߌߞߊ߫߹
ߡߞߊ߬ߙߊ߲߬ߘߋ߲ ߠߎ߬ ߞߵߊ߬ ߝߐ߫: ߞߊ߬ߙߊ߲߬ߡߐ߯ ߓߊߙߌߞߊ߫߹
ߏ߬ ߓߊ߯ ߓߊ߲߫ ߸ߒ ߕߘߍ߬ ߒ ߢߐ߲߬ߞߌ߲߬ ߠߊ߫ ߒ ߣߊ ߘߊߝߍ߬߸ߞߵߊ߬ ߝߐ߫ ߊ߬ ߦߋ߫: -ߜߊ߭ ߘߌߦߊ߫ ߘߊ߫ ߒ ߣߊ߫.
ߒ ߓߊߘߋ߲ ߣߌ߫ ߒ ߡߊ߬ߡߛߏ ߣߌ߫ ߞߊ߬ߙߊ߲߬ߘߋ߲ ߓߍ߯ ߕߘߵߊ߬ ߞߍ߫ ߟߊ߫ ߕߋ߲߬ ߠߋ߬.
ߒ ߡߏߦߌߓߊ߮ ߟߎ߫ ߕߘߍ߬ ߡߐ߱ ߞߋ߬ߟߋ߲߬ߞߋ߬ߟߋ߲߬ߠߊ ߖߋ߬ߓߌ߬ ߟߊ߫ ߟߋ߬ ߞߏ߫:<<ߓߊߙߌߞߊ߫>>
ߞߎ߬ߙߎ߲߬ߘߎ߬ ߢߌߡߊ ߕߘߍ߬ ߏ߬ ߟߋ ߘߌ߫.
ߏ߬ ߟߎ߬ ߡߊߛߐ߬ߛߐ ߕߘߍ߬ ߘߌ߫ ߜߊ߬ ߝߊ߬ ߟߊ߫ ߒ ߝߊ߬ ߛߋߙߙߋ߫، ߓߊ߬ߙߌ߬ ߒ ߣߊ߬ ߟߋ߬ ߞߊߟߌߡߊ߲߫ ߕߘߍ߬ ߊ߬ ߟߊߕߐ߲߫ ߠߊ߫؛ ߒ ߝߊ߬ ߡߙߌߦߊ ߓߍ߯ ߕߘߍ߬ ߊ߬ ߟߊ߫ ߓߊ߯ߙߊ ߟߋ ߞߊ߲߬، ߊ߬ ߕߘߍ߬ ߘߌ߬ߢߍ߬ ߟߴߊ߬ ߕߊ߫ ߞߍߕߊ ߘߏ߫ ߟߎ߫ ߘߐ߫ ߒ ߣߊ ߟߋ߬ ߦߋ߫.
ߒ ߞߵߊ߬ ߟߐ߲߫ ߞߏ߫ ߒ ߣߊ ߟߊ߫ ߢߍߡߐ߯ߦߊ ߓߍߣߊ߬ ߞߍ߫ ߓߙߊ߬ߒߘߐ߬ߞߏ ߘߌ߫؛ ߊ߬ ߛߌߦߊߡߊ߲߫ ߘߐ߫߸ ߡߐ߰ ߛߌߦߊߡߊ߲߫ ߡߙߌ ߦߋ߫ ߡߏ߬ߛߏ ߟߐ߬ߘߎ߮ ߖߊ߯ߛߌ߫ ߟߋ߬ ߘߌ߫ ߝߘߊ߬ߝߌ߲߬ߠߊ߫߸ ߦߙߐ ߘߏ߫ ߟߎ߫ ߓߍ߫ ߦߋ߲߬߸ߊ߬ ߘߐ߯ߡߊ߲߫ ߠߋ߬ ߦߋ߲߬ ߝߎߍ߲߫، ߒ߬ߞߊ߬ ߝߘߊ߬ߝߌ߲߬ߠߊ߫ ߞߊ߫ ߓߏ߲߬ ߞߏߛߓߍ߫߸ ߓߐߢߐ߲߯ߡߊ ߞߊ߫ ߛߌߦߊ߫ ߓߏ߲߬ߧߊ ߘߌ߫.
ߊ߲ߠߎ߬ ߓߘߊ߸ ߟߊ߲߬ߘߊ ߞߎ߲߬ߠߊ߬ߓߐ ߦߋ߫ ߤߙߐߦߊ ߟߋ߬ ߘߌ߫ ߘߎ߰ߞߟߏ ߞߊ߲߬߸ߊ߬ ߣߌ߫ ߖߘߍ߬ߤߣߍ ߟߊߥߛߊ߬ߣߍ߲؛ ߡߐ߰ ߟߋ߬ ߡߊߘߐ߲߫ ߠߊ߫߸ߡߍ߲ ߦߴߊ߬ ߖߘߍ߬ ߕߏ߫ ߟߊ߫ ߡߊ߬ߘߐ߲߬ߠߌ ߘߊߞߘߐ߫، ߡߏ߬ߛߏ ߟߎ߬ ߘߏ߲߬ ߞߍ߫ ߜߏߡߊ߲߫ ߞߵ ߊ߬ߟߎ߬ ߖߘߍ߬ ߕߏ߫ ߡߊ߬ߘߐ߲߬ߠߌ߲ ߏ߬ ߘߊߞߘߐ߫.
ߒ ߝߊ߬ ߞߏ߬ߣߌ߲߫ ߕߘߍ߬ ߕߍ߫ ߊ߬ ߡߙߌ߫ ߟߊ߫ ߡߐ߰ ߛߌ߫ ߡߊߘߐ߲ߞߏ ߡߊ߬، ߒ ߣߊ ߝߣߊ߫ ߘߏ߲߬ ߕߘߍ߬ ߕߋ߲߭ ߠߋ߬؛ ߒ ߝߊ߬ ߟߊ߫ ߓߏ߲߬ߧߊ߬ߓߊ ߟߋ ߕߘߍ߬ ߒ ߣߊ ߞߊ߲߬، ߊ߬ ߣߌ߫ ߊ߲ߠߎ߬ ߝߣߊ߫ ߟߊ߫ ߓߏ߲߬ߧߊ߬ߓߊ ߟߋ߬ ߕߍ߬ߘߍ߫ ߊ߬ ߞߊ߲߬߸ߊ߬ ߣߴߊ߲ ߛߌ߰ߢߐ߲߮ ߣߴߊ߲ ߕߋߙߌ ߟߎ߬ ߝߣߊ߫.
ߏ߬ ߕߘߍ߬ ߓߐ߫ ߟߊ߫߸ ߒ ߟߊߣߍ߲߫ ߊ߬ ߟߊ߫߸ ߒ ߣߊ ߖߘߍ߬ߞߊߣߌ߲ ߠߊ߫ ߡߐ߰ߦߊ ߟߋ߬ ߘߐ߫؛ ߏ߬ ߕߘߍ߬ ߓߐ߫ ߟߊ߫ ߛߋߒߞߏߟߦߊ߫ ߟߎ߬ ߟߋ߬ ߘߐ߫ ߸ ߡߍ߲ ߠߎ߫ ߕߍ߬ߘߍ߫ ߊ߬ ߓߟߏ߫.
ߒ ߧߋ߫ ߛߌߞߊ߫ ߟߊ߫ ߘߏߣߍ߲ ߊ߬ ߛߋߞߏ ߏ߬ ߟߎ߬ ߞߏߝߐ߫ ߟߊ߫߸ߒ ߘߏ߲߬ ߕߴߊ߬ ߝߍ߬ ߞߵߊ߬ ߓߍ߯ ߢߊߝߐ߫: ߓߊ ߒ ߞߵߊ߬ ߟߐ߲߫ ߞߴߊ߬ ߓߊ߯ ߢߊߝߐ߫ ߸ ߟߊ߫ ߘߌ߫ ߞߍ߫ ߜߏߦߴ ߊ߬ ߟߊ߫.
ߣߌ߫ ߒߠߋ ߖߍ߬ߘߍ ߞߊ߬ ߒ ߤߊ߲ߞߟߌ ߟߊߛߊ߬ߦߌ߲߫ ߊ߬ߟߎ߫ ߡߊ߬ ߓߌ߬߸ߒߠߋ ߖߍ߬ߘߍ ߡߴߊ߬ ߟߐ߲߫ ߒ ߞߊ߫ ߞߊ߲߫ ߞߊ߬ ߡߎ߲߬ ߝߐ߫ ߊ߬ ߘߐ߫: ߒ ߟߊ߫ ߜߏߡߊ߲߫ ߊ߬ߟߎ߬ ߟߊ߫؛ ߒ ߟߊߣߍ߲߫ ߕߴ ߊ߬ߟߎ߬ ߟߊ߫߹
ߓߊ߬ߙߌ߬ ߒ ߓߊ߯ ߒ ߡߙߌ߫ ߒߠߋ ߖߍ߬ߘߍ ߟߊ߫ ߞߏ߫ ߦߋߣߍ߲ ߠߎ߬ ߡߊ߬߸ ߒ ߞߊ߬ ߡߍ߲ ߠߎ߬ ߦߋ߫ ߒ ߢߊߞߌߛߍ ߟߊ߫.
ߒ ߘߌ߫ ߛߋ߫ ߒ ߓߊ߲߬ ߠߊ߫ ߒ ߢߊߞߌߛߍ ߟߎ߬ ߟߊ߫ ߛߙߋߦߊ ߕߎ߬ߢߊ߬ߒ߬ߕߋ߬ߦߊ߬ ߟߊ߫ ߓߊ߲߬؟
ߞߏ߫ ߝߊ߰ߡߎ߲߬ ߜߏߡߊ߲ ߏ߬ ߟߎ߬߸ߒ ߞߵߏ߬ ߟߎ߬ ߦߋ߫ ߟߋ߬ ߛߋߙߙߋ߫؛ ߒ ߧߴߊ߬ߟߎ߬ ߦߋ߫ ߟߊ߫ ߟߋ߬ ߕߎ߲߯ߣߌ߲߫ ߦߏ߫ ߕߍ߬ߘߴߊ߬ߟߎ߬ ߦߋ߫ ߟߊ߫ ߢߊ ߡߍ߲.
ߦߊ߯ߟߊ߫ ߝߋ߲߫ ߢߊߝߐߓߊߟߌ ߕߍ߫ ߝߊ߲߭ ߓߍ߯ ߟߋ߬ ߓߊ߬؟
ߊ߲ߠߎ߫ ߓߘߊ߸ߝߋ߲߫ ߥߙߍ ߟߋ߬ ߦߋ߲߬ ߡߍ߲ ߕߍ߫ ߢߊߝߐ߫ ߟߊ߫، ߒ ߣߊ ߘߏ߲߬ ߞߵߊ߬ ߟߊ߫ ߘߎߢߊߘߐߕߍ߰ ߞߏ߫ ߛߎ߮ ߏ߬ ߟߋ ߕߍߡߊ߬.
ߟߏ߲ ߘߏ߫ -ߥߎ߬ߙߊ߬ߕߟߋ߬ߣߍ߲ ߠߊ߫-ߒ ߞߊ߬ ߡߐ߱ ߟߎ߬ ߦߋ߫ ߒ ߣߊ ߘߊߟߌ߫ ߟߊ߫ ߸ ߞߴ ߊ߬ ߦߋ߫ ߥߊ߫ ߛߏ߭ ߘߏ߫ ߟߊߥߟߌ߬߸ߡߍ߲ ߓߊ߬ߣߍ߲߫ ߕߘߍ߬ ߖߡߊ߬ߙߌ߬ߞߊ߲߬ߠߊ ߓߍ߯ ߟߥߊߟߌ߫ ߟߊ߫.
ߛߏ߭ ߟߊߣߍ߲ ߕߘߍ߬ ߓߌ߲ߢߌߡߌ߲ ߠߊ߫، ߊ߬ ߕߌ߱ ߕߍ߬ߘߍ߫ ߊ߬ ߝߍ߬ ߞߵߊ߬ ߟߊߛߊ߬ߦߌ߲߫ ߛߊ߲߬ߛߊ߲ ߞߣߐ߫ ߦߊ߬ߣߌ߲߫ ߛߎ ߕߍ߫؛ ߒ߬ߞߊ߬߸ ߛߏ߭ ߓߊ߲߬ߣߍ߲߫ ߕߍ߬ߘߍ߫ ߊ߬ ߥߟߌ߬ ߟߊ߫ ߝߘߌߝߘߌ߫، ߘߊ߬ߟߎ߬ ߛߌ߫ ߕߍ߫ ߦߋ߲߬ ߊ߬ ߞߊ߫ ߞߊ߲߫ ߞߵߊ߬ ߓߊ߲߬ ߖߡߊ߬ߙߌ ߟߊߕߋߟߋ߲߫ ߠߊ߫ ߞߎ߲߭ ߡߍ߲ ߠߊ߫ ߣߌ߫ ߞߏ߫ ߞߍߣߍ߲߫ ߡߊ߫ ߞߍ߫ ߊ߬ ߟߊ߫߸ߏ߬ ߟߋ ߣߐ߬ ߊ߬ ߞߎ߲߭ ߕߊ߬ ߟߊ߫ ߥߊ߯ߕߌ ߏ߬ ߟߊ߫ ߸ ߣߴߊ߬ ߞߎ߲߬ߘߐ߬ߕߌ߬ߢߍ߬ߣߍ߲߬ ߡߊ߫ ߞߍ߫.
ߒ ߞߊ߬ ߡߐ߱ ߟߎ߬ ߞߊ߲߫ ߡߍ߲߫ ߊ߬ߟߎ߬ ߡߊߞߊ߬ߛߌ߬ ߟߊ߫ ߒ ߣߊ ߦߋ߫߸ ߞߊ߬ ߘߍ߬ߡߍ߲߬ߠߌ߲ ߢߌߣߌ߲߫ ߊ߬ ߝߍ߬.
- ߐ߲߬ߤߐ߲߫߹
ߒ ߣߊ߫ ߞߊ߲߫: ߊ߲ ߧߋ߫ ߥߊ߫ ߛߏ߭ ߣߌ߲߬ ߦߋ߫ ߓߊ߫.
ߊ߬ ߞߊ߬ ߒ ߡߊ߬ߡߛߏ ߟߎ߬ ߘߐ߫ ߞߘߐ߬ߡߊ߲߬ߡߐ߮ ߞߟߌ߫߸ ߞߊ߬ ߕߓߌߟߌ ߞߊ߬ߙߌ߬ߝߊ߫ ߏ߬ ߟߊ߫߸ߞߊ߬ ߓߊ߲߬ ߞߵߌ ߓߌ߬ߟߊ߬ ߡߐ߱ ߏ߬ ߟߎ߬ ߞߐ߫.
ߤ ߞߊ߬ ߒ ߓߌ߬ߟߵߊ߬ ߞߐ߫.
ߊ߲ ߛߋ ߓߌ߲ߢߌߡߌ߲߫ ߦߙߐ߸ߊ߲ ߞߊ߬ ߛߏ߭ ߦߋ߫: ߊ߬ ߟߊߣߍ߲߫ ߕߘߍ߬ ߓߌ߲ ߘߐ߫߸ߊ߬ ߞߵߊ߲ ߡߊߝߟߍ߫ ߦߏ߫ ߊ߬ ߡߊ߫ ߞߏ߫ ߦߋ߫.
ߊ߬ ߕߌ߱ ߞߵߊ߬ ߛߎߡߊ߲߫ ߊ߬ ߟߊߥߟߌ߬ߞߏ ߘߐ߫߸ߞߵߊ߬ ߡߊߕߐ߯، ߓߊ߬ߙߌ߫ ߊ߰ ߦߋ߫ ߟߋ߬ ߦߏ߫ ߊ߬ ߕߟߏ ߜߋߘߋ߲ߣߍ߲߫ ߠߋ߬ ߕߘߍ߬؛ ߏ߬ ߘߐ߫ ߸ߊ߬ ߕߌ߱ ߕߍ߬ߘߍ߫ ߊ߬ ߜߊ߬ߛߌ߬ ߞߏ ߘߐ߫.
ߒ ߣߊ߬ ߞߊ߲߫: -ߌ ߞߴߊ߬ ߜߊ߬ߛߌ߫ ߘߋ߬߸ ߌ ߦߴߌ ߖߍ߬ߘߍ ߛߍ߰ ߟߊ߫ ߜߊ߲߯ߛߊ߲߫.
ߊ߬ ߞߵߊ߬ ߡߊߘߏ߲߫߸ ߞߵߊ߬ߴ ߕߍ߮ ߟߊߦߟߍ߬߸ ߞߵߊ߬ ߝߐ߫ ߖߊ߬ߡߊ ߢߣߊ߫ ߕߊ߲߬: -ߣߌ߫ ߕߎ߬ߢߊ߬ ߞߍ߫ ߘߴߊ߬ ߘߐ߫߸ߞߏ߫ ߞߊ߬ߓߌ߯ ߒ ߛߐ߬ߘߐ߲߬ ߘߊ߫߸ߒ ߡߊ߫ ߗߍ߬ ߛߌ߫ ߟߐ߲߫ ߒ ߝߘߎ ߢߍ߫؛ ߣߌ߫ ߕߎ߬ߢߊ߬ ߞߍ߫ ߘߴߊ߬ ߘߐ߫߸ߞߏ߫ ߞߊ߬ߦߌ߯ ߒ ߝߘߎ߫ ߘߊ߫߸ߒߠߋ ߡߊ߫ ߗߍ߬ ߛߌ߫ ߟߐ߲߫ ߣߌ߫ ߒ ߗߍ߬ ߕߍ߫߸ߌߟߋ߬ ߛߏ߭، ߌ ߥߟߌ߬߹
ߊ߲ ߓߍ߯ ߞߊ߬ ߛߏ߭ ߦߴߊ߬ ߥߟߌ߬ ߟߊ߫߸ߞߵߌ ߓߌ߬ߟߊ߬ ߊ߬ ߕߌ߱ ߞߐ߫ ߣߐ߰ߦߊ ߘߐ߫ ߕߐߟߍ߫.
ߒ ߧߴߊ߬ ߝߐ߫ ߟߊ߫ ߟߋ߬߸ߒ ߡߴߊ߬ ߟߴߊ߬ ߞߊ߲߬߸ ߒ ߡߴߊ߬ ߓߐ߫ ߊ߬ ߟߊ߫߸ ߞߏ߫ ߒ ߢߊ ߟߋ߬ ߞߵߊ߬ ߦߋ߫، ߊ߬ ߝߐߒߛߌߟߊ ߘߐ߫߸ߡߐ߰ ߟߊߜߏߡߊ߲߫ ߊ߬ ߟߊ߫؛ ߞߏ߬ߣߌ߲߫ ߊ߬ ߞߍ߫ ߘߊ߫ ߕߋ߲߬ ߠߋ߬ ߕߋߙߎ߫: ߛߏ߭ ߞߵߊ߬ ߥߟߌ߬ ߘߏߦߌ߲߫߸ߞߵߌ ߓߌ߬ߟߊ߫ ߊ߬ ߕߌ߱ ߞߐ߫؛ ߣߴߊ߬ ߕߘߍ߬ ߞߵߌ ߓߊ߲߬ ߕߊ߯ ߟߊ߫ ߢߍߝߍ߬߸ ߒ ߣߊ ߟߊ߫ ߣߊ߬ߟߌ ߕߎ߲߬ ߘߌ߫ ߞߍ߫ ߜߊ߯ߛߊ߲߫ ߘߌ߫.
ߘߊ߬ߟߎ ߢߌ߲߬ ߠߎ߬ ߓߐߣߍ߲߫ ߡߌ߲߫؟
ߐ߲߬ߤߐ߲߫߹
ߛߐ߬ߘߐ߲ ߘߐ߫ ߸ߒ ߣߊ ߕߎ߲߰ ߘߊ߫ ߒ ߓߊߙߌ߲߫ ߝߌ߬ߟߊ߬ߣߍ߲ ߠߎ߫ ߟߋ߬ ߟߊ߫ ߕߌ߲ߘߌߞߊ߲߬.
ߊ߬ ߘߏ߲߬ ߦߋ߫ ߝߐ߫ ߟߊ߫ ߟߋ߬ ߞߏ߫ ߝߌ߬ߟߊ߬ߣߍ߲ ߠߎ߫ ߞߌ߬ߦߊ߬ߣߍ߲ ߠߋ߬ ߘߋ߲ ߕߐ߭ ߟߎ߬ ߘߌ߫߸ߞߴ ߊ߬ߟߎ߬ ߣߌ߫ ߛߎߦߊ߫ ߓߛߌߞߌ ߟߋ ߛߐ߬ߘߐ߲߬ ߠߊ߫؛ ߊ߬ߟߎ߬ ߕߊߣߘߐ߬ߟߊ ߘߏ߲߬߸ ߣߴߊ߬ ߦߋ߫ ߞߟߌ߫ ߟߊ߫ ߞߏ߫ ߛߊ߯ߦߏ߲߫߸ߏ߬ ߝߣߊ߫ ߦߋ߫ ߘߏ߫ ߛߐ߬ߘߐ߲߬ ߠߊ߫ ߛߎߦߊ ߘߐ߫؛ ߊ߬ ߦߋ߫ ߝߐ߫ ߟߊ߫ ߞߴߏ߬ ߖߍ߬ߘߍ ߟߊ߫ ߛߎߦߊ ߟߋ߬ ߝߊߘߌ߲ߡߊ߲߫߸ߞߊ߬ ߞߐ߯ ߝߌ߬ߟߊ߬ߣߍ߲ ߠߎ߬ ߕߊ ߘߌ߫، ߊ߬ ߝߣߊ߫ ߟߐ߬ߘߎ߮ ߞߊ߫ ߓߏ߲߬ ߓߊߟߋ߬ ߝߌ߬ߟߊ߬ߣߍ߲ ߠߎ߬ ߞߍ߬ߙߍߝߍ߬: ߣߌ߫ ߝߌ߬ߟߊ߬ߣߍ߲ ߠߎ߬ ߡߊ߫ ߛߋ߫ ߓߍ߲߬ ߠߴ ߊ߬ ߘߐ߫߸ߊ߬ ߦߋ߫ ߟߊ߫ ߟߴߊ߬ߟߋ ߟߋ߬ ߞߘߐ߫ ߞߵߊ߬ ߞߏ ߓߊ߲߫؛ ߕߎ߬ߢߊ߬ ߓߟߏߡߊ߬߸ ߤߊߞߟߌߕߌ߯ߦߊ ߛߊ߲ߘߐߕߊ ߦߋ߫ ߘߍ߬ߡߍ߲߬ߘߌ߬ ߟߴߊ߬ߟߋ ߟߊ߫ ߞߊ߬ ߕߊ߬ߡߌ߲߫ ߝߌ߬ߟߊ߬ߣߍ߲ ߠߎ߬ ߞߊ߲߬߸ ߟߐ߬ߘߎ߮ ߛߊ߲ߝߍߕߊ؛ ߊ߬ ߘߏ߲߬ ߠߊ߫ ߛߋ߲߬ߕߘߍ߬ߟߌ ߏ߬ ߟߎ߬ ߞߍߢߊ ߜߟߍ߬ߡߊ߲߬ ߠߋ߬ ߞߘߊߎ߫.
ߊ߲ ߠߊ߫ ߟߊ߲߬ߘߊ ߘߐ߫߸ߕߋߟߋ߲ ߞߊ߫ ߞߊ߲߫ ߞߊ߬ ߞߍ߫ ߊ߬ߟߎ߫ ߕߍ߫ ߜߘߋߜߘߋ߫ ߞߊ߬ ߕߊ߬ߡߌ߲߬ ߘߋ߲ ߕߐ߭ ߟߎ߫ ߞߊ߲߬: ߌ ߕߍ߫ ߛߋ߫ ߝߋ߲߫ ߘߌ߫ ߟߴߊ߬ ߘߏ߫ ߡߊ߬߸ߞߴߌ ߘߌ߫ ߘߏ߫ ߕߏ߫ ߦߋ߲߬.
ߞߍߕߊ߫ ߛߋ߲ߛߋߘߋ߲ ߏ߬ ߡߊ߲߫ ߞߊ߲߫ ߞߊ߬ ߡߌ߬ߘߊ߬ ߕߏߟߏ߲߫ ߠߊ߫ ߘߋ߬: ߣߌ߫ ߞߎ߬ߙߎ߲߬ߘߎ ߏ߬ ߡߊߝߘߏ߬ ߘߊ߫߸ߝߌ߬ߟߊ߬ߣߍ߲ ߠߎ߬ ߦߴߏ߬ ߘߊ߲ߞߎ߲߫ ߠߊ߫ ߖߓߍߟߌ ߟߋ߬ ߘߌ߫؛ ߊ߬ߟߎ߬ ߘߴߏ߬ ߟߊߕߐ߲߫ ߊ߬ߟߎ߫ ߜߊ߲߰ߛߊ߲ ߣߌ߫ ߢߐ߲߯ ߕߍ߫، ߣߴߏ߬ ߘߏ߲߬ ߡߊ߫ ߞߍ߫߸ߊ߬ߟߎ߬ ߘߌ߫ ߛߎߦߊ߫ ߘߐߞߏ ߟߎ߬ ߞߍ߫ ߊ߬ߟߎ߬ ߘߐߦߊߓߊ߮ ߏ߬ ߟߊ߫.
ߣߌ߫ ߓߍ߲߬ߓߊ߬ߟߌ߬ߦߊ߬ߣߍ߲ ߘߏ߲߬ ߘߊ߫ ߊ߬ߟߎ߬ ߣߌ߫ ߢߐ߲߯ ߕߍ߫߸ ߦߏ߫ ߘߏ߫ ߘߐ߫ ߞߋߟߋ߲ ߦߋ߫ ߞߍ߫ ߞߏ ߘߏ߫ ߘߐ߫ ߞߊ߬ ߕߘߍ߬ ߘߴߏ߬ ߖߌ߰ ߟߊ߫ ߞߏ߫ ߞߎ߲߬ߒߕߊ߲ ߠߋ߬ ߘߌ߫߸ ߊ߬ߟߎ߬ ߘߴߊ߬ߟߎ߬ ߛߊ߯ߦߏ߲߫ ߞߟߌ߫߸ߞߊ߬ ߕߴߏ߬ ߟߊ߫ ߡߙߌߘߐ ߕߊ߬ߣߍ߲ ߠߎ߬ ߞߐ߫ ߣߐ߰ߦߊ ߘߐ߫ ߕߐߟߍ߫.
ߒ ߡߴߊ߬ ߟߐ߲߫ ߣߌ߫ ߒ ߣߊ ߞߵߊ߬ ߛߋ߲߭ ߕߘߍ߬ ߒ ߓߊߙߌ߲ ߝߌ߬ߟߊߣߍ߲ ߟߎ߬ ߕߍ ߘߐ߫ ߛߐ߲߬، ߤߊߟߌ߬ ߣߴߊ߬ ߟߊ߫ ߛߋ߲߬ߕߘߍ߬ߟߌ ߏ߬ ߕߘߍ߬ ߡߊ߲߫߫ ߛߌߦߊ߫߸ ߊ߬ ߕߎ߲߬߬ ߧߋ߫ ߞߏ ߟߎ߬ ߣߊ߬ߝߊ ߣߴߊ߬ ߡߊ߲߬ߕߙߐ ߟߎ߫ ߟߋ߬ ߡߊߝߍߣߍ߲߫ ߠߊ߫߸ߞߣߊ߬ߕߏ߫ ߊ߬ ߕߊ ߘߐ߬ߞߕߌ߬ߟߌ ߞߍ߫ ߟߊ߫ ߖߏߣߊ߫؛ ߏ߬ ߘߐ߫߸ߌ ߓߊ߯ ߊ߬ ߦߋ߫ ߝߐ߫ ߟߊ߫ ߞߏ߫ ߛߊ߯ߦߏ߲߫ ߤߊߞߟߌ ߞߊ߫ ߓߏ߲߬ ߝߌ߬ߟߊ߬ߣߍ߲ ߠߎ߬ ߕߊ ߘߌ߫߸ߏ߬ ߘߌ߫ ߝߊ߰ߡߎ߲߬: ߛߊ߯ߦߏ߲ ߟߐ߬ߘߎ߮ ߖߋ߬ߓߌ߬ߦߊ߬ߟߌ ߞߊ߫ ߓߏ߲߬ ߝߌ߬ߟߊ߬ߣߍ߲ ߠߎ߫ ߕߊ ߘߌ߫.
ߒ ߞߊ߬ ߒ ߣߊ ߟߊ߫ ߛߋߞߏߦߊ ߡߌ߬ߛߊ߬ߟߌ ߘߏ߫ ߟߋ߬ ߘߌ߫ ߏ߬ ߘߌ߫؛ ߒ ߘߌ߫ ߛߋ߫ ߘߏ߫ ߜߘߍ ߟߎ߫ ߘߌ߫ ߟߊ߫ ߡߍ߲ ߠߎ߬ ߞߓߊߞߏߦߊ ߞߊ߫ ߓߏ߲߬߸ߞߴߊ߬ ߜߎ߲߬ߘߎ ߥߙߊ߬.
ߒ ߞߊ߬ ߒ ߣߊ ߦߋ߫ ߊ߬ ߛߋ߲߬ߧߊ߬ ߦߙߌߞߊ ߞߣߍߓߐߒߘߊ ߟߊ߫ ߞߊ߬ ߛߋ߲߭ ߢߊ߫ ߘߊ߲ߘߐ߫ ߞߍ߫ ߟߎ ߞߣߐ߫߸ ߞߴߊ߬ ߢߊߛߌ߲߫ ߞߎ߲߬ߕߋߟߋ߲ ߘߏ߫ ߟߊ߫߸ ߞߊ߬ ߓߊ߲߫ ߞߊ߬ ߞߎߟߋ߫ ߜߋ߲ߜߋߟߋ߲߫.
- ߣߌ߫ ߥߊ߫ ߞߍ߫ ߘߊ߫ ߞߏ ߛߌ߬ߣߊ ߢߌ߲߬ ߡߊ߬߸ߒ ߕߍ߫ ߡߍ߲߫ ߡߎ߬ߕߎ߲߬ ߒ ߡߊ߫ ߊ߬ ߜߎ߲߬ߘߎ ߝߊߙߊ߲ߛߊ߲߫߹
ߌ ߦߋ߫ ߟߊ߫ ߟߊ߫ ߞߏ߫ ߊ߬ ߓߘߊ߫ ߓߊ߲߫ ߢߊߝߐ߫ ߟߊ߫.
ߛߐ߰ߡߊ߬ߘߊ ߏ߬ ߟߊ߫߸ ߊ߬ ߞߎߡߊ߫ ߞߊ߲ ߕߘߍ߬ ߕߊ߯ ߟߊ߫ ߥߎߟߊ߫ ߟߊ߫؛ ߊ߬ ߞߎߡߊ߫ ߞߊ߲ ߕߘߍ߬ ߥߊ߫ ߟߊ߫ ߘߏ߲߬ ߠߊ߫ ߕߌߢߍߟߌߟߊ ߕߟߏ߫ ߘߐ߫߸ߞߵߏ߬ ߜߊ߬ߛߌ߬؛ ߏ߬ ߕߌ߱ ߝߣߊ߫ ߘߴߊ߬ ߢߊߦߋ߫ ߞߏ߫ ߣߴߊ߬ ߡߴߊ߬ ߟߊ߫ ߛߎߓߊ߯ߦߊ ߘߊߓߌ߬ߟߊ߬߸ߞߏ߫ ߒ ߣߊ ߘߴ ߊ߬ ߕߐ߮ ߞߏߝߐ߫ ߜߍ ߘߐ߫؛ ߛߌߟߊ߲ߢߍ ߏ߬ ߕߘߍ߬ ߓߊ߯ߙߊ߫ ߟߊ߫: ߛߎߦߊߕߐ ߏ߬ ߕߘߍ߬ ߘߴߊ߬ ߘߐߖߊ߬ ߦߙߐ߫ ߞߋߟߋ߲.
ߒ ߣߊ ߕߘߍ߬ ߟߊߟߐ߲ߠߌ߲߫ ߠߊ߫ ߘߓߌ߬ߘߐ߬ߞߏ ߏ߬ ߟߎ߬ ߟߊ߫ ߞߵߊ߬ ߕߏ߫ ߛߌ߬ߣߐ߮ ߟߋ߬ ߘߐ߫؛ ߘߊ߬ߟߎ ߏ߬ ߟߋ ߞߏߛߐ߲߬߸ߊ߬ ߕߎ߲߬ ߕߍ߫ ߟߊߥߟߌ߬ ߟߊ߫ ߛߌ߬ߣߐ߮ ߘߐ߫ ߤߓߊߘߊ߲߫߸ ߛߌߟߊ߲߫ ߞߍߣߍ߲ ߕߘߍ߬ ߊ߬ ߟߊ߫ ߛߌ߬ߓߏ߲߬ߞߊ߲߬ߠߊ߫ ߟߎ߬ ߓߟߏߕߍ߱ ߟߋ߬ ߟߊ߫߸ߊ߬ ߣߌ߫ ߜߎ߲߬ߘߎ ߡߍ߲ ߠߎ߬ ߦߋߕߐ߫ ߊ߬ ߓߟߏ߫.
ߊ߲ ߛߌ߰ߢߐ߲߮ ߣߴߊ߲ ߠߊ߫ ߞߌ߲߬ߘߊ ߓߍ߯ ߕߘߍ߬ ߒ ߣߊ ߟߊ߫ ߟߐ߲ߞߏ ߞߊ߬ߟߊߡߊ߬؛ ߡߐ߰ ߛߌ߫ ߘߏ߲߬ ߡߴߊ߬ ߡߊߛߐ߬ߛߐ߬.
ߒߓߊ߬، ߣߌ߫ ߒ ߣߊ ߟߊ߫ ߞߏߟߐ߲ ߕߘߍ߬ ߦߋ߫ ߛߋ߫ ߟߊ߫ ߞߏ߫ ߢߊߞߍߟߊ ߟߎ߬ ߦߋ ߡߊ߬߸ ߞߊ߬ ߓߊ߲߫ ߞߵߊ߬ ߕߌ߰ߟߊ߬ߡߐ߮ ߦߌ߬ߘߊ߫ ߖߊ߬ߡߊ ߟߊ߫߸ߊ߬ ߟߊ߫ ߛߋߞߏߦߊ ߕߎ߲߬ ߕߍ߫ ߕߊ߬ߡߌ߲߬ ߠߊ߫ ߦߋ߲߬ ߠߊ߫: ߊ߬ ߟߊ߫ ߛߎߦߊߕߐߦߊ ߕߎ߲߬ ߕߍ߫ ߛߋ߫ ߊ߬ ߟߐ߬ ߟߊ߫ ߛߎߓߊ߯ߦߊ ߟߊ߫߸ߤߊߟߌ߬ ߣߴߊ߬ ߟߐ߮ ߞߍ߫ ߘߴ ߊ߬ ߖߍ߬ߘߍ ߟߊ߫.
ߛߌߞߊ߫ ߕߘߍ߬ ߕߍ߫ ߛߋ߫ ߞߍ߫ ߟߴߊ߬ ߡߊ߬ ߏ߬ ߘߐ߫.
ߣߌ߫ ߡߐ߱ ߟߎ߫ ߕߘߍ߬ ߢߊߞߘߐߘߌߦߊ ߡߍ߲ ߟߐ߬ ߟߊ߫ ߒ ߣߊ ߡߊ߬߸ߏ߬ ߕߎ߲߬ ߕߍ߫ ߛߌߟߊ߲߫ ߘߌ߫ ߡߎ߰ߡߍ߫: ߢߊߞߘߐߘߌߦߊ ߏ߬ ߕߘߍ߬ ߟߐ߬ ߟߴߊ߬ ߡߊ߬ ߟߋ߬، ߓߊ߸ ߊ߬ ߣߴߏ߬ ߟߋ ߕߘߍ߬ ߞߊ߫ ߞߊ߲߫ ߘߐ߬ߞߕߌ߬ߟߌ ߞߐ߫ ߞߊ߬ߡߊߛߐ߬ߘߐ߲߬ ߊ߬ ߟߊ߫ ߤߙߐߓߘߍߦߊ ߝߍ߬ ߊ߬ ߟߊ߫ ߛߎߦߊ ߓߌ߬ߟߊ߬ߓߊߟߌߦߊ ߞߏߖߎ߮ ߛߊ߬ߥߏ ߘߐ߫ ߸ ߞߵߊ߬ ߕߏ߫ ߢߌ߬ߡߊ ߘߊߞߘߐ߫.
ߢߊߞߘߐߘߌߦߊ ߏ߬ ߓߐߣߍ߲߫ ߠߋ߬ ߕߍ߬ߘߍ߫ ߡߐ߰ ߟߎ߬ ߕߊ ߡߊ߬߸ ߡߍ߲ ߠߎ߬ ߡߊߛߌߟߊ߲ߣߍ߲߫ ߸ߣߴߊ߬ ߦߋ߫ ߝߐ߫ ߟߊ߫ ߘߊߞߘߐ߫ ߊ߬ߟߎ߬ ߟߊ߫ ߛߎߓߊ߯ߦߊ ߞߏߛߐ߲߬.
ߊ߬ ߟߊ߫ ߟߐ߲ߞߏ ߏ߬߸ ߝߊߦߌߘߊ߫ ߟߐ߲ߞߏ߫ ߕߟߊ߸ߛߋߒߞߏߟߊ߫ ߜߘߍ߫ ߟߎ߫ ߕߘߍ߬ ߒ ߣߊ ߟߊ߫߸ߊ߬ ߞߊ߬ ߡߍ߲ ߠߎ߬ ߕߊ߬ ߗߍ ߘߐ߫.
ߊ߬ ߝߊ߬ ߞߍ߫ ߘߊ߫ ߣߎ߬ߡߎ߲߬ߗߍ߬ ߞߎߛߊ߲ ߠߋ߬ ߘߌ߫ ߕߌ߲ߘߌߞߊ߲߬، ߣߎ߬ߡߎ߲߬ߦߊ ߏ߬ ߟߊ߫ ߘߋ߬ߙߌ߲߬ߒ߬ߣߊ߬ ߟߐ߲ߞߏ ߕߘߍ߬ ߒ ߣߊ ߓߟߏ߫: ߗߓߍ߬ߦߊ߬ߟߌ߬ߟߊ߫ ߝߊ߲߬ߓߊ ߣߌ ߞߏ߫ ߘߏ߲߯ߣߍ߲߫ ߝߐߟߊ߫ ߛߌߦߊߡߊ߲߫ ߦߋ߫ ߓߐ߫ ߟߴߊ߬ߟߎ߫ ߟߋ߬ ߘߐ߫.
ߒ ߣߊ ߡߊ߬ߗߍ ߟߎ߫ ߞߊ߬ ߛߍ߬ߣߍ ߟߋ߬ ߛߎߥߊ߲ߘߌ߫߸ߏ߬ ߟߎ߬ ߡߊ߫ ߕߏ߫ ߊ߬ߟߎ߫ ߝߊ߬ ߟߊ߫ ߣߎ߬ߡߎ߲߬ߦߊ߬ߓߊ߯ߙߊ ߞߊ߲߬.
ߕߎ߬ߡߊ߬ߘߐ߫ ߒ ߓߊߙߌ߲߫ ߟߊ߲߰ߛߊ߬ߣߊ߫ ߡߍ߲ ߠߊ߫ ߞߎߡߊ߫ ߕߎ߲߬ ߡߊ߲߫ ߛߌߦߊ߫߸ ߣߴߊ߬ ߡߙߌߣߊ߲ߞߏ ߕߘߍ߬ ߞߊ߫ ߛߌߦߊ߫߸ߣߴߊ߬ ߞߊ߬ ߛߍ߬ߣߍ ߟߋ߬ ߞߊ߬ߣߌ߲߬߸ߛߣߍ߬ߘߐ߬ߟߊ ߖߐ߫ ߓߟߋߓߟߋ߸ߏ߬ ߟߋ ߞߵߊ߬ ߓߊߘߋ߲ ߠߎ߬ ߟߊߡߙߎߕߌ߫ ߝߊ߭ ߟߊ߫ ߝߊ߲ߕߏ߲ߜߏ ߡߊ߬.
ߒ ߡߴߊ߬ ߟߐ߲߫، ߏ߬ ߞߏ߬ߣߌ߲߬ ߓߐߣߍ߲߫ ߒߠߋ ߢߣߊ߫ ߕߎ߬ߢߊ߬ ߟߊ߫.
ߊ߬ߟߋ ߝߣߊ߫ ߕߘߍ߬ ߞߏ߫ ߘߏ߰ߣߍ߲߫ ߝߐߟߊ ߟߋ߬ ߘߌ߫ ߓߊ߬؟
ߒ ߘߌ߫ ߛߋ߫ ߟߊ߫ ߟߴߏ߬ ߟߊ߫: ߝߌ߬ߟߊ߬ߣߍ߲ ߠߎ߫ ߘߋ߬ߙߌ߬ߣߊ߲߬ ߟߐ߲ߞߏ ߣߴߊ߬ ߟߊ߫ ߓߊ߯ߙߘߊ ߟߐ߲ߞߏ ߕߍ߬ߘߍ߫ ߊ߬ ߟߊ߫، ߓߊ߬ߙߌ߬ ߒ ߡߴߊ߫ ߟߴߊ߬ ߟߊ߫ ߣߴߊ߬ ߞߵߊ߬ ߦߌߘߊߞߊ߬ ߓߊߞߍ߫.
ߒ ߘߏ߲߬ ߓߘߴߊ߬ ߝߐ߫ ߞߏ߫ ߡߐ߰ ߡߊߞߎ߲߬ߣߍ߲߬ߓߊ ߟߋ߬ ߕߘߍ߬ ߊ߬ ߘߌ߫، ߞߋ߬ߟߋ߲߬ߠߊ߬ ߡߙߌ ߞߊ߫ ߘߌ߫ ߓߊߟߋ߬ ߕߍ߬ߘߍ߫ ߊ߬ ߦߋ߫، ߊ߬ ߞߍߣߍ߲߫ ߠߋ߬ ߕߘߍ߬ ߦߏ߫ ߊ߬ ߕߎ߲߬ ߕߍ߫ ߦߋ߲߬؛ ߊ߬ߦߌ߬، ߡߐ߰ ߕߎ߲߬ ߕߴ ߊ߬ ߘߌ߫ ߡߍ߲ ߦߴߊ߬ ߖߍ߬ߘߍ ߦߌ߬ߘߊ߬ ߟߊ߫.
ߣߎ߬ߡߎ߲߬ߦߊ ߛߟߐߡߌ߲ ߠߓߊߟߏߕߊ߫ ߟߊ߲ߞߣߍߡߦߊߣߍ߲߫ ߕߘߍ߬ ߒ ߣߊ ߟߋ߬ ߝߊ߬ߘߌ ߘߐ߫ ߓߊߞߍ߫.
ߒ ߡߴߊ߬ ߝߐ߫ ߘߋ߬ ߞߴߊ߬ߟߋ ߞߵߊ߬ ߟߊߡߍ߬ߙߍ߲߫ ߞߊ߬ ߕߊ߬ߡߌ߲߬ ߒ ߓߊߙߌ߲߲ ߠߎ߫ ߞߊ߲߬߸ߊ߬ߟߋ߫ ߕߘߍ߬ ߊ߬ ߕߊ߫ ߟߊ߬ߡߍ߬ߙߍ߲߬ߠߌ߲ ߏ߬ ߟߊߓߐ߫ ߟߊ߫ ߟߋ߬ ߞߊ߬ ߕߊ߬ߡߌ߲߬ ߒ ߓߊߙߌ߲ ߠߎ߫ ߞߊ߲߬.
ߊ߬ ߣߌ߫ ߝߣߊ߫߸ߊ߬ߟߋ ߟߋ߬ ߞߊ߬ ߒ ߓߋ߲ߓߊ ߦߟߍ߬ߡߊ߲ ߣߴߊ߬ ߕߊ߬ߣߊ ߕߊ߬ ߗߍ ߘߐ߫߸ ߏ߬ ߦߋ߫ ߓߊ߲߬ߓߊ ߟߋ߬ ߘߌ߫.
ߕߊ߬ߣߊ ߏ߬ ߟߋ ߞߏߛߐ߲߬ ߘߊߡߊ߲߬ߛߌ ߓߍ߯ ߘߌ߫ ߛߋ߫ ߖߌ ߕߊ߬ ߟߊ߫ ߖߋ߬ߟߌߓߊ߬ ߘߐ߫ ߝߏߦߌ߬ ߕߴߌ ߟߊ߫.
ߘߋ߬ߙߌ߬ߣߊ߲߬ ߕߎߡߊ ߟߊ߫ ߸ߓߍ߯ ߦߋ߫ ߖߌ ߕߊ߬ ߟߊ߫ ߕߊ ߟߋ߬ ߟߊ߫.
ߖߋ߬ߟߌߓߊ߬ ߦߋ߫ ߥߦߏ߬ ߟߴߊ߬ ߞߊ߲߬ߞߊ߲ ߘߐ߫ ߛߐߟߍߡߐߟߍ߫߫؛ ߊ߬ ߘߌ߫ ߛߋ߫ ߕߍ߰ ߟߴ ߌ ߛߋ߲߭ ߠߊ߫؛ ߓߊ߲߬ߓߊ ߡߍ߲ ߠߎ߬ ߦߋ߫ ߘߊ߲߬ ߠߊ߫ ߘߎ߲߭ ߘߐ߫ ߓߊߛߊ߲ߘߐ߫ ߥߟߊ߫ ߓߊߘߎ߰ߟߊ߫߸ߖߌ ߘߌ߬ ߕߊ߬ ߦߋ߲߬ ߕߍߟߊ߸ߡߐ߰ ߕߍ߫ ߛߌߟߊ߲߫ ߏ߬ ߟߎ߫ ߦߋ߫.
ߡߐ߰ ߞߊ߲ߠߊߓߌ߬ߟߊ߬ߣߍ߲߫ ߠߋ߬ ߘߌ߫ ߛߴ ߌ ߞߏ߬ ߟߊ߫ ߥߟߊ߫ ߞߊ߬ ߝߊ߬ߣߌ߲ ߞߏ߬ ߕߌ߬ߢߍ߬ ߜߍ ߞߊ߲߬.
ߓߊ ߝߊ߫ ߕߎߡߊ߸ߊ߬ ߕߍ߫ ߞߍ߫ ߟߊ߫ ߕߋ߲߬: ߓߊ ߘߍ߲߬ߘߍ ߘߌ߫ ߥߙߊ߬ ߛߋ߬ߧߊ߫ ߛߊ߬ߓߊ߫߸ߞߊ߬ ߟߍ ߟߎ߫ ߜߍ߫؛ ߘߎ߲߭ ߠߋ߬ ߝߊ߲߭ ߓߍ߯߸ ߓߊ߲߬ߓߊ ߟߎ߬ ߖߊߡߊ߲ߣߍ߲߫ ߝߊ߲߭ ߓߍ߯: ߡߐ߱ ߕߘߍ߬ ߊ߬ߟߎ߫ ߞߎ߲߭ ߝߘߎ߬ߛߓߊ߬ߡߊ ߟߊߕߌ߲߮ ߦߋ߫ ߖߌ ߞߊ߲߬.
ߓߍ߯ ߕߘߍ߬ ߊ߬ ߡߊߕߊ߯ ߟߊ߫ ߟߋ߬ ߓߊ ߟߊ߫߸ߞߵߌ ߥߛߊ߬ߞߎ߲߬ ߖߌߕߊ ߟߴ ߊ߬ ߓߏߟߏ߲߫ ߡߌߛߍ߲ ߠߎ߬ ߘߐ߫.
ߒ ߣߊ ߕߘߍ߬ ߥߊ߫ ߟߊ߫ ߖߌߕߊ ߡߊ߬ ߓߊ ߘߐ߫ ߞߘߊߎ߫.
ߒ ߕߍ߬ߘߍ߫ ߊ߬ ߦߋ߫ ߟߊ߫ ߖߌߕߊ ߟߊ߫ ߓߊ߲߬ߓߊ ߟߎ߫ ߞߍ߬ߙߍߝߍ߬.
ߒ ߕߘߍ߬ ߊ߬ ߟߊߕߌ߲߮ ߠߋ߬ ߦߋ߫ ߟߊ߫ ߥߎߟߊ ߟߊ߫، ߓߊ ߒߠߋ ߕߊ߬ߣߊ ߣߌ߫ ߒ ߣߊ߬ ߕߊ߬ߣߊ ߕߍ߫ ߞߋߟߋ߲߫ ߘߌ߫، ߒߠߋ ߘߏ߲߬ ߞߊ߫ ߞߊ߲߫ ߞߊ߬ ߛߌߟߊ߲߫ ߊ߬ߟߋ߬ ߓߌߦߊ߲߫ ߝߟߍߟߌߟߊ ߢߌ߲߬ ߠߎ߬ ߦߋ߫؛ ߒ߬ߞߊ߬، ߒ ߣߊ ߕߘߍ߬ ߖߌ ߕߊ߬ ߕߊ߬ ߟߊ߫ ߟߋ߬ ߝߊ߲߯ߛߊ߲߫ ߖߘߐ߬ ߕߴߊ߬ ߘߐ߫، ߡߐ߰ ߛߌ߫ ߕߎ߲߬ ߕߴߊ߬ ߟߊߟߌ߫ ߟߴߏ߬ ߞߐߝߟߌߖߎ߮ ߡߊ߬، ߓߊ ߓߍ߯ ߞߵߊ߬ ߟߐ߲߫ ߞߴߏ߬ ߞߐߝߟߌߖߎ߮ ߕߴߊ߬ߟߋ ߞߊ߲߬.
ߡߍ߲-ߍ-ߡߍ߲߫ ߕߘߍ߬ ߞߵߊ߬ ߞߍ߫ ߦߏ߫ ߒ ߣߊ߫߸ ߓߊ߲߬ߓߊ ߘߴߌ ߝߊ߬ߙߏ߲߬ ߊ߬ ߞߏ ߢߊ߫ ߞߋߟߋ߲߫ ߠߊ߫߸ ߞߵߌ ߡߌ߬ߣߊ߬ ߊ߬ ߘߟߊߢߌ߲߫ ߡߊߛߌߟߊ߲ߣߍ߲ߓߊ ߟߎ߬ ߟߊ߫߸ߞߊ߬ ߥߴߌ ߘߌ߫ ߘߎ߲߭ ߞߘߐ߫.
ߒ߬ߞߊ߫ ߓߊ߲߬ߓߊ ߟߎ߫ ߕߎ߲߬ ߕߍ߫ ߛߋ߫ ߖߎ߯ߡߊ߲߫ ߛߌ߫ ߟߐ߬ ߟߊ߫ ߒ ߣߊ ߡߊ߬ ߸ߊ߬ ߝߌ߬ߛߊ߬ߡߊ߲߬ߕߋ߬ߦߊ ߟߵߏ߬߫ ߘߌ߫: ߡߊ߬ߟߐ߲ ߠߋ߬ ߕߊ߬ߣߊ ߣߌ߫ ߕߣߊ߬ ߕߌ߮ ߕߍ߫؟ ߡߊ߬ߟߐ߲ ߏ߬ ߘߝߊߣߍ߲߫ ߠߋ߬ ߞߏߟߌߞߏߟߌ߫، ߓߊ ߕߣߊ߬ ߕߌ߮ ߘߌ߫ ߛߋ߫ ߊ߬ ߖߙߎߡߎ߲ ߦߟߍ߬ߡߊ߲߬ ߠߊ߫ ߞߵߊ߬ ߞߍ߫ ߊ߬ ߕߊ߬ߣߊ ߖߍ߬ߘߍ ߘߌ߫؛ ߏ߬ ߟߋ ߘߐ߫߸ ߊ߬ ߕߊ߬ߣߊ ߕߍ߫ ߛߴ ߊ߬ ߖߍ߬ߘߍ ߟߊߞߎ߬ߣߎ߲߬ ߠߊ߫.
ߒ ߓߊߙߌ߲ ߠߎ߬ ߦߋ߫ ߕߌ߲ߘߌߞߊ߲߬ ߸ ߛߋߞߏߦߊ߫ ߞߋߟߋ߲ ߏ߬ ߟߋ ߕߍ߬ߘߍ߫ ߏ߬ ߟߎ߬ ߟߊ߫.
ߒ ߕߍߣߊ߬ ߘߏ߫ ߜߘߍ߫ ߛߌ߫ ߟߊ߫ ߟߊ߫ ߢߌ߲߬ ߞߊ߲߬ ߸ ߒ ߘߏ߲߬ ߣߐ߬ ߞߏ߫ ߟߋ߬ ߢߊߝߐ߫ ߟߊ߫߸ߒ ߢߊ ߞߊ߬ ߡߍ߲ ߠߎ߬ ߦߋ߫.
ߘߊߞߓߊߣߊ߲ ߞߏ ߏ߬ ߟߎ߬߸ ߊ߬ ߝߐߒߛߌߟߊ߫ ߘߐ߫߸ߘߊߞߓߊߣߊ߲ߞߏ ߟߎ߫ ߟߋ߬ ߕߘߍ߬߹
-ߒ ߧߋ߫ ߒ ߡߙߌ߫ ߟߴߊ߬ߟߎ߫ ߡߊ߬ ߓߌ߬ ߦߏ߫ ߕߎ߬ߡߊ߬ߖߊ߲߫ ߕߊ߬ߡߌ߲߬ߣߍ߲ ߞߓߊߣߊ߲ߞߏ ߖߊ߲ߖߏ߲ ߠߎ߬ ߘߐ߬ߝߐ.
ߕߊ߬ߡߌ߲߬ߣߍ߲ ߏ߬ ߘߏ߲߬ ߜߎ ߡߊ߲߫ ߖߊ߬: ߞߎߣߎ߲߬ ߠߵߊ߬ ߕߎ߬ߡߊ߬ߘߊ ߘߌ߫.
ߒ߬ߞߊ߬ ߘߎߢߊ߫ ߦߋ߫ ߓߐ߫ ߟߊ߫ ߟߵߊ߬ ߣߐ߭ ߘߐ߫ ߸ ߘߎߢߊ߫ ߦߋ߫ ߦߟߍ߬ߡߊ߲߬ ߠߊ߫ ߟߋ߬߸ ߒߠߋ ߕߊ ߝߣߊ߫ ߟߊߞߊߟߌߡߊ߲߫ ߒ ߢߣߊ߫ ߞߊ߬ ߕߊ߬ߡߌ߲߬ ߓߍ߯ ߕߊ ߞߊ߲߬: ߝߏ߫ ߊ߬ ߘߌ߫ ߞߍ߫ ߦߏ߫ ߊ߲ ߕߍ߫ ߛߋ߫ ߞߍ߫ ߟߊ߫ ߊ߲ ߢߊߞߘߐ߫ ߡߊ߬ ߏ߬ ߞߐ߫، ߊ߬ ߝߐߒߛߌߟߊ ߘߐ߫߸ߊ߬ ߕߍ߫ ߊ߲ ߢߊߞߘߐ ߡߊ߬ ߏ߬ ߞߐ߫، ߊ߬ ߣߌ߫ ߝߣߊ߫߸ߊ߲ ߕߵߊ߲ ߛߎ߮ ߖߍ߬ߘߍ-ߖߍ߬ߘߍ߫ ߟߊ߫ ߡߎ߬ߕߎ߲߬ ߦߏ߫ ߘߊߞߓߊߣߊ߲ߞߏ ߢߌ߲߬ ߠߎ߬ ߕߘߍ߬ ߦߋ߫ ߟߊ߫ ߒ߬ ߢߊ ߟߎ߬ ߟߊ߫ ߕߎ߬ߡߊ ߡߍ߲.
ߊ߬ߥߐ߫߸ ߘߎߢߊ߫ ߦߋ߫ ߕߊ߯ߡߊ ߟߊ߫، ߘߎߢߊ߫ ߦߋ߫ ߦߟߍ߬ߡߊ߲߬ ߠߊ߫؛ ߊ߬ ߦߋ߫ ߕߊ߯ߡߊ߫ ߟߊ߫ ߞߊ߬ ߦߟߍ߬ߡߊ߲߬ ߢߊ߫ ߡߊ߬ ߸ߤߊߟߌ߬ ߒߠߋ ߡߊ߲߫ ߒ ߖߍ߬ߘߍ ߕߊ߬ߣߊ ߟߐ߲߫ -ߓߊߏ߬ ߕߊ߬ߣߊ ߦߋ߫ ߒߠߋ ߖߍ߬ߘߍ ߝߣߊ߫ ߟߊ߫ ߗߐ߫-.
ߛߌ߰ߘߊ ߆
ߒ ߘߏ߲߬ ߘߊ߫ ߞߊ߬ߙߊ߲߬ߕߊ ߟߊ߫ ߖߏߣߊ߫.
ߒ ߛߐ߰ ߘߊ߫ ߥߊ ߡߊ߰ ߡߏߙߌ߫ ߞߊߙߊ߲ߕߊ ߟߋ߬ ߝߟߐ߫ ߟߊ߫߸ߞߣߊ߬ߕߏ߫ ߘߏ߲߬ ߠߊ߫ ߕߎ߬ߓߊ߬ߓߎ߬ ߞߊߙߊ߲ߕߊ ߟߊ߫ ߞߐߟߊ߫.
ߒ ߕߎ߲߬ ߡߴߊ߬ ߟߐ߲߬ ߥߊ߯ߕߌ ߏ߬ ߟߊ߫ ߞߏ߫ ߒ ߘߌ߫ ߛߊ߲߬ ߦߙߌ߬ߞߊ߬ߖߊ߲߬ ߞߍ߫ ߞߊ߬ߙߊ߲߬ߕߊ ߟߊ߫، ߒ ߟߊߣߍ߲߫ ߊ߬ ߟߊ߫ ߛߋߙߙߋ߫ ߞߏ߫ ߒ ߣߊ ߝߣߊ߫ ߕߎ߲߬ ߡߴ ߊ߬ ߟߐ߲߫، ߣߴߏ߬ ߕߍ߫߸ߊ߬ ߕߘߍ߬ ߘߌ߫ ߒ ߠߊߡߊ߲߬ߘߌ߫ ߊ߬ ߞߍ߬ߙߍߝߍ߬؛ ߒ߬ߞߊ߬ ߕߎ߬ߡߊ߬ߘߐ߫߸ ߒ ߝߊ߬ ߞߏ߬ߣߌ߲߬ ߕߍ߬ߘߍ߫ ߊ߬ ߞߊ߬ߟߊߡߊ߬...
ߊ߲ ߓߊ߯ ߓߊ߲߫ ߘߊߓߐ ߟߴߌߞߘߐ߫߸ߒ ߡߊ߬ߡߛߏ߬ߣߍ߲ ߣߌ߫ ߒߠߋ ߕߘߍ߬ ߘߌ߫ ߞߊ߬ߙߊ߲߬ߕߊ ߛߌߟߊ ߡߌ߬ߘߊ߬߸ߊ߲ ߠߊ߫ ߛߓߍߞߝߊ ߣߌ߫ ߟߍߙߊ ߟߎ߬ ߦߴߊ߲ ߓߟߏ߫ ߞߛߊ߬ߓߘߐ ߘߏ߫ ߘߐ߫.
ߛߌߟߊ ߞߊ߲߬ ߸ ߊ߲ ߞߊ߬ߙߊ߲߬ߘߋ߬ߢߐ߲߮ ߠߎ߬ ߕߘߍ߬ ߞߍ߫ ߟߴߊ߲ ߘߐ߫، ߊ߲ ߧߋ߫ ߛߎ߬ߘߎ߲߬ߢߊ߬ ߟߊ߫ ߞߊ߬ߙߊ߲߬ߛߏ߬ߓߊ ߘߐ߫ ߢߊ ߡߍ߲߸ߊ߲ ߖߊ߬ߡߊ ߦߋ߫ ߥߙߊ߬ ߟߊ߫ ߕߋ߲߬ ߠߋ߬.
ߒ ߡߊ߬ߡߛߏ ߕߍ߬ߘߍ߫ ߊ߬ ߓߌ߬ߟߊ߬ ߟߊ߫ ߘߋ߲ߡߛߏߣߍ߲ ߠߎ߬ ߟߊ߫ ߞߙߎ ߟߋ߬ ߘߐ߫؛ ߒߠߋ ߕߘߍ߬ ߕߏ߫ ߟߊ߫ ߗߍ߬ߓߊ߬ߟߋ߲ ߠߎ߬ ߟߋ ߝߍ߬.
ߦߏ߫ ߘߎߢߊ߫ ߗߍ߬ߓߊ߬ߟߋ߲ ߠߎ߬ ߓߍ߯ ߦߴߊ߬ ߞߍ߫ ߟߊ߫ ߢߊ ߡߍ߲߸ߘߋ߲ߡߛߏߣߍ߲ ߠߎ߬ ߡߊߕߏߟߏ߲ ߣߴߊ߬ߟߎ߬ ߘߊߞߘߐߓߐ ߞߊ߫ ߘߌ߫ ߕߘߍ߬ ߊ߲߫ ߧߋ߫ ߞߏߛߓߍ߫؛ ߘߋ߲ߡߛߏߣߍ߲ ߠߎ߬ ߝߣߊ߫ ߕߍ߬ߘߍ߫ ߊ߬ߟߎ߬ ߕߊߛߙߊ߬ ߟߴߊ߲ ߠߊ߫߸ߞߊ߬ ߓߊ߲߫ ߞߵߊ߲ ߡߊߦߟߍ߫ ߞߘߋߞߘߋ߫
ߓߊ߬ߙߌ߬ ߣߴߊ߲ ߕߎ߲߬ ߞߵߊ߬ߟߎ߫ ߞߎ߲߬ߛߌ ߛߊ߬ߡߊ߲߬߸ߊ߬ߟߎ߫ ߕߎ߲߬ ߕߍ߫ ߊ߬ߟߎ߫ ߥߛߊ߬ߞߎ߲߬ ߠߴߊ߲ ߓߐ߬ߘߍ߬ߓߐ ߘߐ߫ ߘߋ߬߸ߊ߬ߟߎ߫ ߕߍ߬ߘߍ߫ ߊ߬ߟߎ߬ ߖߘߍ߬ ߡߞߊߘߊ߲߫ ߠߊ߫ ߊ߬ߟߎ߬ ߘߊߜߟߊ ߣߴߊ߬ߟߎ߫ ߛߏ߬ߙߌ߲ ߠߋ߬ ߟߊ߫߸ߞߊ߬ ߥߊߛߊ߲ߠߌ߲ ߝߊ߲߬ߞߊ߬ߡߊ ߞߍ߫߸ߞߵߊ߲ ߡߊߣߊ߬ߣߌ߲߫ ߝߊ߲߬ߞߊ ߟߊ߫ ߣߊ߬ߣߌ߬ߣߌ߲߬ ߞߏ߬ߖߎ߯ ߛߎ߮ ߓߍ߯ ߟߊ߫߸ߏ߬ ߘߏ߲߬ ߕߎ߲߬ ߕߍ߫ ߊ߲ ߖߛߎ߬ ߘߐߝߊ߰ ߟߊ߫ ߓߊߞߍ߫.
ߒ ߕߘߍ߬ ߒ ߡߊ߬ߡߛߏ߬ߣߍ߲ ߠߋ߬ ߞߋߟߋ߲߫ ߠߊߕߏ߫ ߟߊ߫߸ ߏ߬ ߝߣߊ߫ ߕߘߍ߬ ߒ ߠߊߕߏ߫ ߟߴߊ߬ ߢߐ߲߮ ߘߌ߫.
ߊ߬ ߛߋ߲߬ߘߏ߲߬ߢߐ߰ ߡߛߏ ߘߏ߫ ߕߐ߯ ߞߏ߫ ߝߊ߲ߕߊ߬߸ߏ߬ ߝߣߊ߫ ߕߘߍ߬ ߒ ߠߊߕߏ߫ ߟߊ߫ ߸ ߒߠߋ ߞߏ߬ߣߌ߲߫ ߕߎ߲߬ ߕߴߏ߬ ߟߊߕߏ߫ ߟߊ߫ ߘߋ߬.
-ߡߎ߲߬ ߘߐ߫ ߌ ߦߋ߫ ߒ ߞߎ߲߬ߛߌ ߛߊ߬ߡߊ߲߬ ߠߊ߫؟
ߒߠߋ ߣߌ߫ ߝߊ߲ߕߊ߬ ߞߋߟߋ߲߫ ߔߋ߫ ߟߋ ߕߘߍ߬ ߟߏ߲ ߘߏ߫ ߞߊ߬ߙߊ߲߬ߕߊ ߞߏߞߏ ߞߣߐ߫، ߊ߬ ߞߊ߲߫ ߒ ߡߊ߬:
- ߡߎ߲߬ ߘߐ߫ ߒ ߕߴ ߊ߬ ߛߊ߬ߡߊ߲߬؟
ߒ ߞߊ߲߫.
ߘߋ߲ߡߛߏߣߍ߲ ߠߋ߬ ߕߴ ߌ ߘߌ߫߹
- ߒߠߋ ߞߏ߬ߣߌ߲߫ ߡߴߌ ߣߊ߬ߣߌ߲߬ ߟߏ߲߫ ߞߋߟߋ߲߫.
-ߍ߲߬ߍ߲ߍ߲߬߸ ߌߟߌ، ߌ ߕߍ߫ ߒ ߡߊߣߊ߬ߣߌ߲߬ ߠߊ߫، ߒ ߞߵߏ߬ ߝߐ߫.
ߒ ߟߐ߬ߣߍ߲ ߕߏ߫ ߘߊ߫ ߒ ߡߙߌ ߟߊ߫ ߣߍ߲ߞߍ߫: ߤߊ߲߯ ߕߋ߲߬߸ߒ ߕߘߍ߬ ߡߴߊ߬ ߟߊߞߙߐ߬ߛߌ߬ ߝߟߐ߫ ߞߏ߫ ߊ߬ߟߋ ߣߌ߫ ߒ ߡߊ߬ߡߛߏ ߘߐߙߐ߲߫ ߠߋ߬ ߡߊ߫ ߒ ߣߊ߬ߣߌ߲߬ ߝߋߎ߫:
- ߡߎ߲߬ ߘߐ߫ ߌ ߕߍ߫ ߒ ߣߊ߬ߣߌ߲߬ ߠߊ߫؟
ߒ ߞߊ߲߫:
ߏ߬ ߜߊ߲߬ߛߊ߲߫߹
ߏ߬ ߜߊ߲߰ߛߊ߲߫؟
ߖߋ߬ߓߌ߬ߟߌ ߕߴߏ߬ ߘߌ߫.
ߌ ߦߴߊ߬ ߝߍ߬ ߞߊ߬ ߡߎ߲߬ ߝߐ߫؟
- ߤߊߟߌ߬ ߣߴߌ ߞߊ߫ ߒ ߞߎ߲߬ߛߌ ߛߊ߬ߡߊ߲߬ ߛߌߛߍ߲߬߸ߒ ߕߍߣߵߌ ߡߊߣߊ߬ߣߌ߲߬ ߠߊ߫.
- ߒ߬ߓߊ߬߸ ߒ ߘߴ ߊ߬ ߛߊ߬ߡߊ߲߫.
ߒ ߞߊ߲߫.
ߒ߬ߞߊ߬߸ ߊ߬ ߝߐ߫ ߊ߬ ߛߊ߬ߡߊ߲߬ ߞߎ߲߫ ߦߴߊ߬ ߟߊ߫ ߒ ߓߟߏ߫ ߓߊ߬؟
ߏ߬ ߕߍ߬ߘߍ߫ ߊ߬ ߛߐ߬ߘߐ߲߬ ߠߊ߫ ߟߋ߬ ߊ߲ ߧߋ߫ ߖߊ߬ߡߊ ߘߐ߫.
ߓߊߏ߬ ߒ ߕߍ߫ ߒ ߛߐ߲߬ ߠߊ߫ ߒ ߠߊ߫ ߡߊ߬ߛߌ߬ߟߊ߲߬ߠߌ߲߬ ߞߊ߲ ߠߎ߫ ߓߌ߬ߟߊ߬ ߟߊ߫ ߞߍߟߌ ߘߐ߫߸ ߊ߬ ߦߟߍ߫ ߘߊ߫ ߞߘߋߞߘߋ߫.
-ߒ ߡߊߞߐ߬ߣߐ߲߫ ߒ߬ ߧߋ߫ ߛߋ߫ ߞߊ߬ߙߊ߲߬ߕߊ߬ ߟߊ߬ߕߊ߮ ߛߌߟߊ ߟߊ߫߹
ߒ ߞߊ߲߫ .
ߌ ߕߍߣߊ߬ ߓߣߐ߬ ߟߊ߫ ߝߏߦߌ߬ ߘߐ߫ ߸ ߣߴߌ ߞߊ߬ ߘߐ߬ߞߐ߬ߣߐ߲߬ߠߌ߲ ߞߍ߫. ߸ߌ ߘߴߊ߬ ߟߐ߲߫ ߞߏ߫ ߡߍ߲ ߓߕߐ߫ ߊ߬ ߘߐ߫.
ߊ߬ ߞߵߊ߬ ߓߏ߬ߙߌ߬ ߦߟߍ ߘߌ߫.
ߒ߬ߞߊ߬، ߏ߬ ߓߍ߯ ߣߴߊ߬ ߕߊ߸ߒ ߡߴߊ߬ ߟߐ߲߫ ߡߋ߬ߘߋ ߕߘߍ߬ ߒ ߘߐߡߌ߬ߘߊ߬ ߟߊ߫ ߞߊ߬ߙߊ߲߬ߕߊ߬ ߟߊ߬ ߛߌߟߊ ߟߊ߫߸ ߒ ߕߘߍ߬ ߝߊ߲ߕߊ߬ ߟߊߕߏ߫ ߟߊ߫.
ߒ ߡߊ߬ߡߛߏ߬ߣߍ߲ ߞߵߏ߬ ߟߊߞߙߐ߬ߛߌ߬ ߖߏߣߊ߫.
- ߌ ߕߍ߫ ߝߊ߲ߕߊ߬ ߞߎ߲߬ߛߌ ߛߊ߬ߡߊ߲߬ ߠߊ߫ ߛߐ߲߬.
ߡߎ߲߬ ߘߐ߫ ߌ ߦߴߊ߬ ߝߍ߬ ߒ ߧߴߊ߬ ߞߎ߲߬ߛߌ ߛߊ߬ߡߊ߲߬؟
ߒ ߞߊ߲߫.
ߊ߬ ߕߍ߫ ߒ ߣߊ߬ߣߌ߲߬ ߠߊ߫.
- ߊ߬ ߦߴߌ ߢߣߊ߫ ߞߏ߫ ߒ ߡߴߊ߬ ߓߐ߫ ߊ߬ ߞߊ߬ߟߊߡߊ߬ ߓߊ߬؟
- ߏ߬ ߘߐ߫߸ߌ ߝߣߊ߫ ߞߵߊ߬ ߟߐ߲߫ ߡߎ߲߬ ߘߐ߫ ߒ ߧߴߊ߬ߟߋ ߟߊߕߏ߫ ߟߊ߫؟
ߊ߫߹
ߊ߰ ߞߏߘߌ߬ ߸ ߊ߬ ߞߵߏ߬ ߝߐ߫.
ߏ߬ ߜߊ߰ߛߊ߲߫ ߞߏߛߐ߲߬ ߓߊ߬؟
ߊ߬ ߕߘߍ߬ ߡߎ߲߬ ߝߐ߫ ߞߏ ߘߐ߫؟
ߒ ߞߊ߬ ߒ ߞߊ߬ߡߊ߲߬ߞߎ߲ ߠߊߦߟߍ߬: ߏ߬ ߕߘߍ߬ ߦߋ߫ ߘߋ߲ߡߏߛߏ ߟߎ߬ ߟߊ߫ ߞߏߘߝߐ ߟߋ߬ ߘߌ߫߸ ߊ߲ ߕߍ߫ ߞߏߘߝߐ ߏ߬ ߟߎ߬ ߢߊߦߋ߫ ߟߊ߫ ߢߊ߫ ߛߌ߫ ߡߊ߬.
ߘߋ߲ߡߛߏߣߍ߲ ߠߎ߬ ߓߍ߯ ߕߘߍ߬ ߕߋ߲߬ ߠߋ߬.
- ߒ ߡߊߛߎߡߊ߫ ߝߊ߲ߕߊ߬ ߟߊ߫ ߞߏ ߘߌ߫ ߛߍߣߍ߲߬.
ߒ ߞߊ߲߫.
ߌ ߦߋ߫ ߒ ߢߊߜߊ߬ ߟߊ߫.
ߒߞߊ߬، ߊ߬ ߞߵߊ߬ ߦߟߍ߫ ߞߘߋߞߘߋ߫.
- ߒ ߞߊ߲߫: ߌ ߕߟߏߡߊߟߐ߬ ߸ߌ ߥߊ߫ ߘߊ߫ ߦߟߍ ߡߊ߬...
ߊ߬ ߞߵߊ߬ ߡߊߕߊ߯ ߒ ߠߊ߫ ߤߊ߲߯ ߒ ߕߎ߲߬ ߕߍ߫ ߛߋ߫ ߊ߬ ߟߊߛߐ߬ߘߐ߲߬ ߠߊ߫ ߡߎ߬ߕߎ߲߬ ߞߊ߬ ߓߊ߲߫ ߞߊ߬ ߞߎߟߋ߫ ߞߋߟߋ߲ߘߌ߫: -ߝߊ߲ߕߊ߬߹...
ߝߊ߲ߕߊ߬߹
- ߌ ߕߴ ߌ ߡߊߞߎ߲߬ ߠߊ߫ ߓߊ߲߬؟
ߒ ߞߊ߲߫:
ߒ߬ߞߵߊ߬ ߞߵߊ߬ ߞߐߛߊ߬ߦߌ߲߫ ߊ߬ ߡߊ߬ ߕߎ߲߯ߣߌ߲߫߸ ߒ ߞߊ߬ ߒ ߛߊ߬ߡߊ߲߬ ߖߝߊߕߌ߫، ߊ߬ ߞߵߊ߬ ߓߏ߬ߙߌ߬ ߞߎߟߋ ߘߌ߫: -ߝߊ߲ߕߊ߬߹...
ߝߊ߲ߕߊ߬߹...
ߒ ߞߊ߬ ߒ ߕߙߐ߬ߝߍ߬ ߦߙߐ ߘߐߜߍ߫ ߣߴߌ ߒ ߘߌ߫ ߓߍ߬ߙߍ ߘߏ߫ ߦߋ߫߸ߒ ߘߌ߫ ߡߍ߲ ߠߊߝߟߌ߬ ߊ߬ ߞߐ߫؛ ߝߋ߲߫ ߕߎ߲߬ ߕߍ߫ ߦߋ߲߬.
ߒ ߞߊ߬ ߒ ߡߙߌ߫ ߞߏ߫: (ߊ߲ ߓߍߣߊ߬ ߏ߬ ߢߣߊߓߐ߫ ߞߐߟߊ߫).
ߞߊ߬ߙߊ߲߬ߕߊ ߟߊ߫߸ ߊ߲ ߘߌ߫ ߥߴߊ߲ ߛߌ߰ ߊ߲ ߛߌ߰ ߦߙߐ߸ ߗߍ߬ߓߊ߬ߟߋ߲ ߣߌ߫ ߘߋ߲ߡߏߣߍ߲ ߓߍ߯ ߓߊ߬ߛߊ߲߬ߣߍ߲߫߸ߜߐ߬ߛߐ߲߬ߞߐ ߟߎ߬ ߓߘߊ߫ ߓߊ߲߫، ߊ߲ ߓߊ߯ ߊ߲ ߛߌ߰ ߌߞߘߐ߫߸ ߊ߲ ߓߍ߯ ߘߴߊ߲ ߕߟߏ ߖߊ߬ ߡߊ߬ߝߊ ߘߐ߫ ߤߊߟߌ߬ ߡߐ߰ ߕߴߊ߬ ߟߊߡߊ߰، ߟߞߊ߬ߙߊ߲߬ߠߌ߲߬ߠߊ ߕߍ߬ߘߍ߫ ߥߟߊ߬ߘߊ ߟߎ߬ ߘߌ߫ ߟߊ߫ ߡߊ߬ߞߎ߲߬ ߟߋߥߎ ߟߋ߬ ߕߍߡߊ߬.
ߊ߬ ߕߍ߬ߘߍ߫ ߊ߬ ߡߊߝߟߍ߫ ߟߊ߫ ߣߌ߫ ߊ߲ ߧߴߊ߲ ߠߊߡߊ߰ ߟߊ߫.
ߊ߲ ߠߊ߫ ߟߞߊ߬ߙߊ߲߬ߠߌ߲߬ߠߊ ߕߘߍ߬ ߟߋ߬ ߦߏ߫ ߥߊߘߌߜߍ߫ ߔߋߔߋ߫: ߊ߬ ߕߍ߫ ߕߏ߫ ߟߊ߫ ߦߙߐ߫ ߞߋߟߋ߲߫؛ ߊ߬ ߦߋ߫ ߦߊ߲߬߸ߊ߬ ߦߋ߫ ߦߋ߲߬߸ߊ߬ ߕߘߍ߬ ߝߊ߲߭ ߓߍ߯ ߟߋ߬ ߞߋߟߋ߲߫ ߘߌ߫؛ ߊ߬ ߟߊ߫ ߞߎߡߊ߫ ߟߊߛߌߦߊߦߊ ߕߘߍ߬ ߊ߲ ߞߊ߬ߙߊ߲߬ߘߋ߲߬ ߡߝߊߓߊߟߌ ߘߏ߫ ߟߎ߫ ߞߎ߲߬ߡߊ߬ߜߊ߲߬ ߠߊ߫ ߟߋ߬.
ߊ߲ ߕߘߍ߬ ߡߐ߱ ߖߊ߲߬ߕߏ߲߬ߣߍ߲߬ߓߊ ߟߋ߬ ߘߌ߫߸ ߤߊߟߌ߬ ߊ߲ ߕߎ߲߬ ߕߍ߫ ߞߘߊߡߊ߫ ߟߊ߫: ߊ߲ ߓߍ߯ ߓߟߏ߫߸ߊ߲ ߣߴߊ߲ ߘߋ߲ߡߌߛߍ߲ߧߊ ߣߴߊ߬ ߕߊ߸ߞߊ߬ߙߊ߲ ߦߋ߫ ߛߓߍ߬ߣߊ߲߬ߞߏ ߣߌ߫ ߦߟߌߛߌ߯ߞߏ ߟߋ߬ ߘߌ߫؛ ߊ߲ ߡߊ߫ ߝߋ߲߫ ߛߌ߫ ߞߊ߬ߙߊ߲߬ ߡߍ߲ ߡߊ߫ ߓߙߊ߬ ߊ߲ ߘߐ߫߸ ߞߴߊ߲ ߞߓߊߞߏߦߊ߫ ߦߏ߫ ߊ߬ ߓߐߣߍ߲߫ ߖߊ߯ߓߊߟߌ߫ ߜߘߍ ߟߋ߬ ߞߊ߲߬؛ ߊ߲ ߝߣߊ߫ ߕߎ߲߬ ߕߍ߫ ߛߍ߰ ߟߊ߫ ߟߊ߬ߡߍ߲߬ߠߌ߲ ߘߐ߫ ߤߓߊߘߊ߲߫.
ߣߴ ߊ߬ ߕߎ߲߬ ߞߍ߫ ߘߊ߫ ߢߊ߫ ߜߘߍ߫ ߡߊ߬߸ߡߊ߬ߞߎ߲ ߕߎ߲߬ ߕߍ߫ ߛߋ߫ ߘߝߊ߫ ߟߊ߫ ߞߏߟߌߞߏߟߌ߫، ߓߊߏ߬߸ߊ߬ ߞߍߣߍ߲߫ ߦߏ߫ ߟߞߊ߬ߙߊ߲߬ߠߌ߲߬ߠߊ ߕߘߍ߬ ߝߊ߲߭ ߓߍ߯ ߟߋ߬ ߞߋߟߋ߲ߘߌ߫߸ߡߐ߰ ߛߌ߫ ߕߎ߲߬ ߕߍ߫ ߓߍ߲߬ߒ߬ߛߋ߲߬ߡߊ ߛߐ߬ߘߐ߲߬ ߠߊ߫ ߞߊ߬ ߞߎߡߊ߫.
ߓߊ߬ߙߌ߬ ߒ ߓߘߴߊ߬ ߝߐ߫: ߖߊ߲߬ߕߏ߬ߒ߬ߘߐ߬ߓߊ߬ߟߌ߬ߦߊ ߡߙߌߦߊ ߕߎ߲߬ ߕߍ߫ ߣߊ߬ ߟߊ߫ ߊ߲ ߠߊ߫؛ ߊ߬ ߞߎ߲߭ ߘߏ߫ ߟߋ ߕߍ߬ߘߍ߫ ߊ߬ ߢߌߣߌ߲ ߘߌ߫ ߊ߲ ߓߟߏ߫߸ߞߊ߬ ߟߞߊ߬ߙߊ߲߬ߠߌ߲ߠߊ ߟߊ߫ ߦߟߌߕߏߟߌ ߡߊߕߊ߲߬ߞߊ߬: ߊ߲ ߛߌߟߊ߲ߣߍ߲߫ ߕߘߍ߬ ߊ߲ ߛߎߥߊ߲ߘߌߞߏ ߟߋ߬ ߘߐ߫ ߞߵߊ߲ ߠߊ߫ ߥߊ߫ ߟߐ߬ߥߟߊ ߟߊ߫.
ߥߟߊ߬ߝߌ߲ ߢߌ߲߬ ߠߋ ߕߘߍ߬ ߊ߲ ߘߐߛߌߟߊ߲߫ ߠߊ߫: ߊ߬ ߟߊ߫ ߘߎ߬ߓߊ߬ߙߋ߲߬ ߝߌ߲ ߕߘߍ߬ ߊ߲ ߠߊ߫ ߟߐ߲ߣߌ߲ ߦߌߘߊ ߟߋ߬ ߘߌ߫ ߕߋߙߎ߫؛ ߊ߬ ߛߌߦߊߡߊ߲߫ ߘߐ߫߸ߊ߲ ߕߊ߫ ߟߐ߲ߕߊ ߞߊ߫ ߘߐ߯ ߟߋ߬ ߕߘߍ߬ ߢߟߋߢߟߋ߫؛ ߤߊߟߌ߬ ߣߴߊ߬ ߘߏ߲߬ ߕߎ߲߬ ߡߊ߲߫ ߘߐ߯߸ߊ߬ ߓߊ߲ߓߊ߲ߣߍ߲߫ ߕߎ߲߬ ߕߍ߫؛ ߞߏߣߍ߲߫ ߛߌߣߍߣߍ߲ ߠߋ߬ ߕߘߍ߬ ߊ߬ ߟߊߕߎߣߎ߲߫ ߠߊ߫.
ߣߴ ߊ߲ ߘߏ߲߬ ߕߎ߲߬ ߕߴߊ߬ ߝߍ߬߸ߊ߲ ߧߋ߫ ߞߐ߲ߘߐ߲߫ ߜߟߋ߬ߞߋ ߢߊ߫ ߘߊ߲ߘߐ߫ ߟߊ߫߸ߝߏ߫ ߊ߲ ߧߋ߫ ߘߎߓߊߙߊ߲ ߠߋ ߡߌ߬ߣߊ߬ ߊ߲ ߓߟߏ߫ ߞߊ߬ ߜߍ ߓߐ߫.
ߕߐ߬ߝߍ߬ߦߊ߬ߟߌ ߓߍ߯ ߘߐ߫ ߘߐ߰ߡߊ߲ ߢߊ߬ߕߣߐ ߞߊ߫ ߓߏ߲߬ ߦߊ߲߬ ߓߊߟߋ߬؛ ߥߟߊ߬ߝߌ߲ ߏ߬ ߟߋ ߦߋ߫ ߊ߬ ߓߍ߯ ߟߊߥߙߊ߬ ߟߊ߫؛ ߣߴߊ߲ ߕߎ߲߬ ߞߊ߬ ߛߓߍߘߋ߲ ߢߍ߲߰ߕߋ߬ߕߐ ߘߏ߫ ߛߋ߲߭ ߘߏ߫ ߟߊߕߊ߬ߡߌ߲߬ ߛߌ߬ߕߊߙߌ ߟߊ߫؛ ߣߴߊ߲ ߕߴߊ߬ ߝߍ߬ ߞߵߊ߲ ߡߊߞߟߌ߫ ߥߟߊ߬ߘߊ߬ ߡߞߊߝߏ ߘߐ߫ ߞߊ߯ߙߌ ߡߊ߬ ߥߟߊ߫ ߞߊ߬ ߓߐߒߡߊߟߌ ߞߍ߫ ߟߞߊ߬ߙߊ߲߬ߠߌ߲߬ߠߊ ߡߊ߬ ߢߐ߲ߢߐ߲ߠߌ߲ ߥߊ߯ߕߌ ߸ ߣߴߊ߲ ߕߍ߬ߘߍ߫ ߊ߬ ߞߟߌ߫ ߟߊ߫ ߞߏ߫ ߘߋߣߍ߲߫ ߞߊߙߊ߲ߓߏ߲߸ߞߊ߬ ߛߊߞߍߟߌ ߢߌ߬ߣߊ߬ߓߊߟߌ ߟߊߛߣߍ߫ ߌ ߞߐ߫ ߘߐ߫ ߕߎ߬ߡߊ߬ߓߍ߯.
ߊ߲ ߠߊ߫ ߟߞߊ߬ߙߊ߲߬ߠߌ߲߬ߠߊ ߜߍ߬ߟߍ߲ ߝߏߣߍ߲߫ ߠߋ߬ ߕߘߍ߬ ߢߐ߲߮ ߞߐ߫ ߡߊ߬ߛߌ߬ߟߊ߲߬ߠߌ߲ ߓߟߏߡߊߞߊ߬ߣߍ߲ ߘߐ߫: ߊ߬ ߕߘߍ߬ ߒ ߠߊ߫ ߝߏ߰ߛߌ ߟߎ߬ ߘߐߝߍߣߍ߲߫ ߠߊ߫ ߟߋ߬ ߥߊߘߏ ߟߊ߫، ߞߊ߬ ߓߊ߲߫ ߸ ߊ߬ ߓߊ߯ ߝߎ߬ߕߎ߲߬ߕߌ ߡߍ߲ ߠߎ߬ ߦߋ߫ ߸ ߊ߬ ߘߴߏ߬ ߢߐ߲߰ ߜߢߍ ߘߐߕߟߊ߫ ߒ߬ ߕߍ߫.
ߊ߬ ߘߏ߲߬، ߦߏ߫ ߒ ߧߋ߫ ߦߟߌߓߌߟߊߟߌ ߞߍ߫ ߟߊ߫ ߸ ߗߍ߬ ߟߋ߬ ߕߘߍ߬ ߦߏ߫ ߥߊߘߌߜߍ߸ ߊ߬ ߣߴߊ߬ ߕߘߍ߬ ߜߘߋ ߟߊߓߊ߯ߙߊ߫ ߟߊ߫ ߢߊߞߘߐߛߘߌ ߖߍ߬ߘߍ ߟߋ߬ ߘߐ߫.
ߞߊ߬ߙߊ߲߬ߓߏ߲߬ ߘߐߡߊ߲߯ߣߍ߲ ߞߊ߬ߙߊ߲߬ߘߋ߲ ߠߎ߬ ߟߊ߫ ߞߏ ߕߍ߬ߘߍ߫ ߕߋ߲߬ ߠߋ߬.
ߞߐߟߊ߫ ߸ߜߘߋ߫ ߟߊ߫ ߜߊߛߟߌ ߕߘߍ߬ ߕߜߋߦߊ߫ ߟߊ߫߸ ߒ߬ߞߵߊ߬ ߣߐ߬ߘߐߓߌ߬ߟߊ߫ ߟߊ߬ߕߐ߲߬ߠߌ߲߬ ߖߙߎߡߎ߲߫ ߜߘߍ߫ ߟߊ߫߸ߡߍ߲ ߕߍ߫ ߢߊ߰ߘߐ߬ߘߌ߬ߦߊ߬ߞߏ߫ ߘߌ߫.
ߊ߬ ߝߐߒߛߌߟߊ ߘߐ߫߸ ߒ ߞߊ߬ ߟߊ߬ߕߐ߲߬ߠߌ߲߬ ߥߙߍ߫ ߓߐߣߍ߲ߢߐ߲߰ߡߊ ߟߋ߬ ߟߊߞߏߟߐ߲߫ ߞߊ߬ߙߊ߲߬ߕߊ ߣߌ߲߬ ߞߣߐ߫، ߒ߬ߞߊ߬ ߓߐߢߐ߲߯ߡߊ߫ ߕߍ߫ ߜߊ߬ߟߏ ߘߐ߫؛ ߝߏ߫ ߣߌ߫ ߟߞߊ߬ߙߊ߲߬ߠߌ߲ ߟߐ߮ ߕߍ߬ߘߍ߫ ߛߘߌ߬ ߘߊ߫ ߝߊ߬ߘߌ ߡߊ߬ ߸ ߞߊ߬ ߞߏߡߌߣߢߊ߫ ߛߎ߮ ߣߌ߲߬ ߢߍߞߐ߬ߣߐ߲߬.
ߞߏߟߊߕߐ߲ ߡߍ߲ ߞߊ߫ ߣߐ߲߰ ߕߍ߬ߘߍ߫ ߞߊ߬ߙߊ߲߬ߓߏ߲ ߝߌߟߊߣߊ߲ ߠߊ߫ ߸ ߏ߬ ߟߋ ߕߘߍ߬ ߞߊ߬ ߞߏߞߏߞߣߐߟߊ ߡߊߝߌߘߊ߲߫.
ߊ߬ ߕߘߍ߬ ߟߊߞߙߐ߬ߛߌ߬ ߟߊ߫ ߒ߬ ߓߟߏ߫ ߏ߬ ߕߎ߬ߡߊ ߟߋ߬ ߞߏ߫ ߞߏߞߣߐߟߊ ߞߊ߫ ߓߏ߲߬ ߕߘߍ߬ ߸ ߞߏ߫ ߓߌ߬ߦߊ߬ߞߌ߬ߖߎ߬ ߕߘߎߣߍ߲ ߞߊ߫ ߛߌߦߊ߫ ߕߍ߬؛ ߊ߲ ߕߘߍ߬ ߘߴߊ߲ ߞߊ߬ߟߌ߫ ߞߏ߫ ߓߌ߬ߦߊ߬ߞߌ߬ߖߎ ߏ߬ ߟߎ߫ ߕߘߍ߬ ߕߍ߫ ߦߋ߲߬ ߞߏ߫ ߜߘߍ߫ ߞߊ߲ߡߊ߬ ߝߏ߫ ߞߊ߬ ߘߎ߰ߞߊ߲߬ߠߊ ߢߛߴߊ߬ ߝߌߘߊ ߟߎ߬ ߟߊ߫߸ ߊ߬ ߣߌ߫ ߞߵߊ߬ ߦߙߌߘߋ߲ ߠߎ߬ ߟߊߡߊ߲߬ߘߌ߫ ߘߊ߫ ߜߘߍ߫ ߟߎ߬ ߦߋ߫߸ ߡߍ߲ ߕߴߊ߲ ߕߊ߫ ߘߌ߫.
ߞߊ߬ߙߊ߲߬ߓߏ߲ ߛߓߊߣߊ߲ ߣߌ߫ ߣߊ߯ߣߌ߲ߟߊ߲ ߠߊ߫ ߸ ߊ߲ ߕߍ߬ߘߍ߫ ߟߐ߬ ߟߊ߫ ߓߊ߯ߙߊ ߟߊ߫ ߣߊߞߐ ߟߋ߬ ߘߐ߫؛ ߒ ߞߊ߬ ߒ ߡߙߌ߫ ߞߏ߫ ߊ߬ ߞߊ߫ ߜߍ߬ߟߍ߲߫ ߞߊ߬ ߓߟߏߟߊߓߊ߯ߙߟߊ ߛߐ߬ߘߐ߲߫ ߡߍ߲ ߞߊ߫ ߢߌ߲߬.
ߞߊ߬ߙߊ߲߬ߓߏ߲߬ ߞߐߟߕߊ߫ ߝߌ߬ߟߊ ߟߎ߬ ߟߊ߫ ߸ߡߍ߲ ߠߎ߬ ߦߋ߫ ߟߊߓߊ߲߫ ߠߊ߫ ߟߞߊ߬ߙߊ߲߬ߠߌ߲ ߛߙߋߛߓߍ ߡߊ߬ ߸ ߊ߬ߟߎ߫ ߕߍ߬ߘߍ߫ ߞߊ߬ߙߊ߲߬ߕߊ ߟߊ߫ ߓߌߦߊ߲ߖߡߊ ߞߣߐ߬ߜߍ߲߬ߠߌ߲ ߠߋ ߞߊ߬ߙߌ߬ߝߊ߬ ߟߊ߫ ߒ߬ ߠߊ߫߸ ߜߍ߬ߘߍ߲߬ ߘߐ߫ ߊ߲ ߕߘߍ߬ ߕߍ߫ ߡߍ߲ ߞߍ߫ ߟߊ߫ ߣߐ߰ߦߊ ߘߐ߫.
ߞߣߐ߬ߜߍ߲߬ߠߌ߲ ߏ߬ ߕߘߍ߬ ߕߍ߫ ߡߊ߬ߢߊ߰ߟߌ߬ ߘߌ߫߹
ߊ߲ ߡߴߊ߬ ߟߊߞߏߟߐ߲߫ ߦߙߐ߫ ߘߏ߫ ߟߎ߫ ߕߌ߲ߕߊ߲ ߞߣߐ߫߸ߞߏ߫ ߞߊ߬ߙߊ߲߬ߕߊ ߓߌߦߊ߲ߖߡߊ ߕߘߍ߬ ߡߝߊߣߍ߲߫ ߕߍ߫.
ߣߌ߫ ߓߌߦߊ߲߫ ߖߊߡߊ߲ߣߍ߲ ߘߏ߫ ߞߍ߫ ߘߊ߫ ߛߣߍ߬ߞߍ߬ߟߊ ߘߏ߫ ߓߟߏ߫ ߸ ߊ߲ ߤߊߕߍߦߊߣߍ߲߫ ߠߋ߬ ߕߘߍ߬ ߓߌߦߊ߲ ߏ߬ ߞߍ ߘߐ߫ ߞߊ߬ ߒ߬ ߠߊ߫ ߓߌߦߊ߲ߖߡߊ ߡߊߜߍ߲߫؛ ߏ߬ ߟߋ ߦߴߊ߬ ߞߍ߫ ߟߊ߫-ߕߍߜߟߍߦߊ ߟߵߊ߬ ߢߊߝߐ߫ ߟߊ߫߹
-ߛߣߍ߬ߞߍ߬ߟߊ ߖߍ߬ߘߍ߸ ߡߙߌߦߊ߫ ߜߘߍ߫ ߕߴߏ߬ ߟߊ߫ ߝߏ߫ ߊ߬ ߟߊ߫ ߓߌߦߊ߲ ߡߊߕߊ߮ ߊ߬ ߟߊ߫߸ ߊ߬ ߘߴߊ߬ ߞߐߝߟߌ߬ ߘߊߛߎ ߖߍ߬ߘߍߖߍ߬ߘߍ ߟߊ߫؛ ߞߊ߬ߙߊ߲߬ߕߊ ߝߣߊ߫ ߕߘߍ߬ ߜߘߌ߫ ߟߊ߫ ߞߊ߬ ߟߊ߫ ߣߝߊ߬ߞߏ߬ ߛߎ߯ ߏ߬ ߟߋ ߞߊ߲߬؛ ߊ߲ ߠߊ߫ ߞߊ߬ߙߊ߲߬ߕߊ ߕߊ ߟߋ߬ ߕߍ߬ߘߍ߫ ߓߌߦߊ߲ߖߡߊ ߓߍ߯ ߘߐ߫ ߜߋ߲߬ߒ߬ߘߐ߬ߕߊ߸ ߓߍ߯ ߘߐ߫ ߓߐߣߍ߲ߢߐ߲߰ߡߊ߸ߓߍ߯ ߘߐ߫ ߡߙߊ߬ߜߏ ߘߝߊߣߍ߲ ߘߌ߫ ߸ ߡߍ߲ ߠߎ߬ ߕߘߍ߬ ߥߊ߫ ߟߊ߫ ߣߎߡߊ߲ ߝߍ߬ ߣߴߌ ߞߵߊ߬ߟߎ߬ ߞߟߌ߫ ߞߌߣߌ߲ ߝߍ߬.
ߓߌߦߊ߲ ߏ߬ ߟߎ߬ ߕߘߍ߬ ߝߊ߬ߕߐ߬ ߜߘߌ߫ ߟߊ߫ ߥߊ߭ ߘߐ߫ ߦߏ߫ ߟߞߌߛߍ ߟߎ߫ ߟߋ߬ ߣߐ߬ ߊ߬ߟߎ߫ ߢߊߜߊ߬ ߟߊ߫، ߊ߲ ߝߣߊ߫ ߕߍ߬ߘߍ߫ ߊ߲ ߓߏ߬ߙߌ߬ ߟߴߊ߬ߟߎ߬ ߞߐ߫ ߝߏ߬ߣߊ߲ ߢߐ߲߰ߦߋ߬ߓߊߟߌ ߟߎ߬ ߟߊ߫.
ߊ߬ ߞߎ߲ߝߊ߲߫ ߓߟߏߡߊ߬ ߸ߊ߬ߟߎ߬ ߞߊߟߌߡߊ߲߫ ߕߘߍ߬ ߖߍ߲ߛߍ߲߫ ߠߊ߫ ߥߟߊ߫ ߞߊ߬ ߢߐ߲߮ ߞߟߍ߬ ߛߊ߲ߞߏ߬ ߞߊ߬ ߓߊߟߏ ߢߌߣߌ߲߫.
ߒ߬ߞߊ߬ ߞߏߢߊ ߏ߬ ߕߘߍ߬ ߕߍ߬ ߒ ߡߊ߬ߞߏ ߢߊ߬ ߟߊ߫ ߢߊ߫ ߛߌ߫ ߡߊ߬، ߓߊߏ߬ ߸ ߒ߬ ߞߐߛߊ߬ߦߌ߲ ߞߐ߫ ߸ ߘߛߍ߫ ߕߍߣߊ߬ ߞߍ߫ ߟߊ߫ ߞߣߐߝߘߎ ߣߌ߫ ߓߌ߲ߢߌߡߌ߲ߣߍ߲ ߠߎ߬ ߞߘߐߓߐߟߌ ߞߐ߫؛ ߜߊ߬ߟߏ ߟߴߊ߲ ߓߟߏ߫ ߣߌ߫ ߓߌߦߊ߲ߖߎ߮ ߢߌ߲߬ ߠߎ߬ ߞߣߐߝߘߎ ߡߊ߫ ߥߙߊ߬ ߞߏߛߓߍ߫߹
ߜߊ߬ߟߏ ߦߴߊ߲ ߧߋ߫߸ ߣߌ߫ ߘߊ߲߬ߠߊߕߍ߰ߣߍ߲ ߓߟߏߡߊ߬ ߸ ߣߌ߫ ߓߌߦߊ߲ߖߎ߯ߖߡߊ ߣߌ߲߬ ߘߐ߫ ߸ ߞߏ߫ ߞߋߟߋ߲ߔߋ߫ ߞߵߊ߬ ߖߊ߲߬߹
ߥߎ߬ߙߊ ߟߊ߫ ߸ ߒ߬ ߕߘߍ߬ ߘߌ߫ ߛߍ߰ ߓߌߦߊ߲ ߠߎ߬ ߞߙߎߝߊ ߟߊ߫؛ ߊ߲ ߕߘߵߏ߬ ߞߍ߫ ߟߊ߫ ߜߘߋ ߘߢߊߝߌ߬ߟߊ ߟߎ߫ ߟߋ߬ ߟߊ߫ ߸ ߏ߬ ߘߏ߲߬ ߕߘߍ߬ ߕߍ߫ ߞߏߓߊ ߢߊ߬ ߟߊ߫ ߸ ߒ ߛߌߟߊ߲ߣߍ߲߫ ߕߘߍ߬ ߸ߏ߬ ߕߎ߲߬ ߕߍ߫ ߛߋ߫ ߓߌߦߊ߲߫ ߠߊߓߌ߬ߟߊ߬ߣߍ߲ ߢߌ߲߬ ߠߎ߬ ߖߏ߮ ߟߊߢߊ߬ ߟߊ߫؛ ߏ߬ ߞߐ߫ ߸ ߒ߬ ߘߌ߫ ߥߴߊ߬ߟߎ߬ ߘߴߊ߬ߟߎ߫ ߡߌ߲߬ ߦߙߐ߫ ߞߵߊ߬ߟߎ߫ ߟߊ߫ ߓߌ߲ߢߌߡߌ߲ߣߍ߲߫ ߕߜߋ ߘߍ߲߬ߘߍ߫ ߟߊߥߊ߬ߙߊ ߊ߬ߟߎ߬ ߞߣߐߝߘߎ ߘߐ߫.
ߊ߲ ߛߍ߰ߣߍ߲߬ ߞߐߝߌ ߟߋ ߕߍ߬ߘߍ߫ ߘߏ߲߬ ߠߊ߫؛ߊ߬ ߣߴߊ߬ ߕߍ߫ ߝߐ߫ ߟߊ߫ ߸ ߞߴߊ߲ ߝߣߊ߫ ߛߌ߫ ߕߍ߫ ߞߟߊߓߎ ߛߐ߬ߘߐ߲߫ ߞߊ߬ ߞߊ߬ߙߊ߲߬ߕߊ ߡߊߜߍ߲߫ ߸ ߣߴߊ߲ ߡߊ߫ ߓߌߦߊ߲ߖߡߊ ߘߝߊߣߍ߲ ߟߊߘߍ߬؛ ߤߊߟߌ߬ ߡߐ߰ ߞߴߌ ߡߙߌ߫ ߓߌߦߊ߲߫ ߞߋߟߋ߲ ߕߎߣߎ߲ ߞߎ߲߬ߞߏ ߡߊ߬.
ߊ߲ ߣߴߊ߲ ߠߊ߫ ߟߞߊ߬ߙߊ߲߬ߠߌ߲߬ߠߊ ߟߎ߬ ߟߊ߫ ߕߍߓߊ߯ߦߊ ߕߍ߬ߘߍ߫ ߕߋ߲߬ ߠߋ߬، ߊ߲ ߣߴߊ߬ߟߎ߬ ߟߊ߫ ߕߍߓߊ߯ߦߊ ߡߊ߬ߝߊ߲߬ ߖߎ߮ ߟߋ ߕߍ߬ߘߴߏ߬ ߘߌ߫߸ ߊ߬ ߡߍ߲ߠߌ߲ ߘߐ߫ ߸ ߊ߲ ߞߙߐߕߐߣߍ߲߫ ߕߍ߬ߘߍ߫ ߒ߬ ߠߊ߫ ߞߊ߬ߙߊ߲߬ߘߋ߲߬ߧߊ ߞߎ߲߬ߕߊ߮ ߓߊ߲ ߠߋ߬ ߟߊ߫ ߸ ߜߍ߬ߘߍ߲߬ ߜߘߍ߫ ߕߘߍ߬ ߕߍ߫ ߟߞߊ߬ߙߊ߲߬ߠߌ߲ ߛߙߋߛߓߍ ߛߐ߬ߘߐ߲ ߞߐ߫ ߖߏߣߊ߫ ߸ ߏ߬ ߡߍ߲ ߞߊ߫ ߞߊ߲߫ ߞߊ߬ ߒ߬ ߞߍ߫ ߴߴߟߐ߲ߞߏߕߌ߮ߵߵ ߘߌ߫.
ߒ߬ߞߊ߬߸ ߛߊ߲߬ ߠߊߓߊ߲ ߞߊ߬ߙߊ߲߬ߘߋ߲߬ ߠߎ߬ ߕߘߍ߬ ߞߏ ߡߍ߲ ߠߎ߬ ߟߊ߫ ߟߊ߫ ߒ߬ ߞߊ߲߬ ߸ߣߌ߫ ߒ ߞߊ߬ ߒ ߡߙߌ߫ ߏ߬ ߟߎ߫ ߡߊ߬ ߸ ߊ߬ ߞߍߣߍ߲߫ ߦߏ߫ ߒ ߡߊ߫ ߝߏߦߌ߬ ߝߐ߫ ߒ߬ ߠߊ߫ ߞߊ߬ߙߊ߲߬ߘߋ߲߬ߧߊ ߢߣߊߡߦߊ ߖߎ߯ߡߊ߲߫ ߡߊߝߊ߲ ߠߎ߫ ߞߊ߲߬.
ߞߊ߬ߙߊ߲߬ߘߋ߲ ߏ߬ ߟߎ߬ -ߒ ߠߋ߫ ߒ ߓߊ߲߬ ߠߴߊ߬ߟߎ߬ ߞߟߌ߫ ߟߊ߫ ߞߏ߫ ߴߴߛߋ߲߬ߘߏ߲߬ߢߐ߲߮ ߠߎ߬ߵߵ-ߓߊߏ߬ ߊ߬ߟߎ߫ ߛߌ߬ߞߛߊߓߌ ߞߊ߫ ߓߏ߲߬ ߒ߬ ߕߊ ߘߌ߫߸ ߊ߬ߟߎ߫ ߝߊ߲߬ߞߊ ߞߊ߫ ߓߏ߲߬ ߒ߬ ߕߊ ߘߌ߫߸ ߞߣߐ߬ߜߍ߲߬ߠߌ߲߬ߓߊ ߕߴߊ߬ߟߎ߫ ߞߊ߲߬-ߕߍ߬ߘߍ߫ ߒ߬ ߡߊߘߐ߲߫ ߠߊ߫ ߟߋ߬ ߢߊ ߓߍ߯ ߡߊ߬.
ߊ߬ߟߎ߫ ߕߍ߬ߘߍ߫ ߢߊ߬ߕߣߐ ߘߌ߫ ߟߴߊ߬ߟߎ߫ ߖߍ߬ߘߍ ߡߊ߬ ߕߋ߲߬ ߠߋ߬ -ߛߊ߲ߞߘߐߕߊ߫ ߜߘߍ߫ ߕߘߍ߬ ߕߍ߫ ߦߋ߲߬ ߡߎ߰ߡߍ؟
-ߊ߬ ߣߌ߫ ߕߎ߬ߡߊ߬ߘߐ߫ ߸ ߒ ߛߐ߲߬ߣߍ߲߫ ߸ߊ߬ߟߎ߬ ߕߊߛߙߊ߫ ߢߊ ߘߏ߫ ߟߋ߬ ߕߍ߬ߘߍ߫ ߞߵߊ߬ ߓߍ߲߬ ߜߊ߬ߟߏ ߡߍ߲ ߟߊ߫ ߘߴߊ߬ߟߎ߬ ߝߣߊ߫ ߞߊ߲߬: ߞߏߘߐߖߊ߫ ߘߊ߲߬ߠߊߕߊ߬ߡߌ߲߬ߣߍ߲ ߝߣߊ߫ ߕߍ߫ ߝߋ߲߫ ߘߌ߫ ߸ ߡߍ߲ ߘߌ߫ ߕߌ߲߭ ߠߊߥߙߎߞߌ߫ ߞߏߛߓߍ߫.
ߊ߬ ߦߋ߫ ߒ ߞߣߐ߫ -ߊ߬ ߦߋ߫ ߒ ߕߍ߮ ߣߌ߫ ߒ ߓߟߏߞߏ߬ߋߣߍ߲ ߠߎ߬ ߞߣߐ߫ ߗߐ߫߹
-ߡߍ߲ ߕߘߍ߬ ߒ ߘߐߞߐ߬ߣߐ߲߬ ߠߊ߫ ߞߊ߬ߙߊ߲ ߛߊ߲߬ ߡߊߛߊߦߌ߲ ߝߍ߬.
ߞߏߞߏߞߣߐߟߊ ߓߌ߬ߦߊ߬ߞߌ߬ߖߎ ߟߎ߬ ߝߌߘߊ ߟߎ߬ ߞߎߘߊ ߟߋ ߕߘߍ߬، ߒ߬ߞߊ߬ ߞߘߐ߬ߡߊ߲ ߠߎ߫ ߢߍ߰ߙߍ ߟߊߘߍ߬ߣߍ߲ ߕߘߍ߬ ߘߎ߱ ߡߊ߬؛ ߊ߬ ߞߊ߫ ߓߏ߲߬ ߕߘߍ߬ ߝߌߘߊ߫ ߢߍ߯ߙߍ ߟߎ߬ ߟߊߘߍ߭ ߘߌ߫: ߝߌߘߊ߫ ߓߐ߰ߡߊ ߟߎ߫ ߟߋ ߕߘߍ߬߹
-ߊߟߎ߫ ߦߋ߫ ߢߌ߲߬ ߝߌߘߊ߲߫ ߒ ߧߋ߫.
ߗߋߕߌ߮ ߟߋ ߕߍ߬ߘߴߏ߬ ߝߐ߫ ߟߊ߫.
ߒ ߧߴߊ߬ ߝߍ߬ ߊ߬ ߦߋ߫ ߛߊߣߌ߲ߧߊ߫ ߌߞߘߐߞߘߐߣߌ߲߬߹
ߌߞߘߐߞߘߐߣߌ߲߬؟
ߓߊ߯ߙߊ ߟߋ߬ ߕߍ߬ߘߍ߫ ߦߋ߲߬ ߸ ߓߊ߯ߙߊ߫ ߖߍ߬ߘߍߖߍ߬ߘߍ߸ ߡߍ߲ ߘߌ߫ ߕߊ߬ߡߌ߲߬ ߟߐ߯ߞߎ߲߫ ߞߋߟߋ߲ ߠߊ߫߹
ߊ߬ ߣߌ߫ ߒ߬ ߕߘߍ߬ ߝߋ߲-ߋ-ߝߋ߲߫ ߕߍ߬ߘߴߊ߲ ߓߟߏ߫ ߓߊ߯ߙߊ߫ ߡߎߙߊ߲ ߘߐ߫߸ ߏ߬ ߟߋ ߕߍ߬ߘߍ߫ ߒ߬ ߕߍ߮ ߣߌ߫ ߒ߬ ߓߟߏߞߏ߬ߋߣߍ߲ ߣߌ߫ ߒ ߓߟߏߛߏߙߌ߲ ߠߎ߬ ߘߌ߫.
-ߊߟߎ߫ ߦߴߊߟߎ߫ ߘߐߖߊ߬ ߞߊ߬ ߓߊ߯ߙߊ ߏ߬ ߟߥߊߟߌ߫ ߕߋߙߎ߫، ߗߋߕߌ߮ ߕߍ߬ߘߴߏ߬ ߟߋ ߝߐ߫ ߟߊ߫ ߛߊ߲߬ ߠߊߓߊ߲ ߞߊ߬ߙߊ߲߬ߘߋ߲߬ ߞߎ߲ߓߊ ߟߎ߬ ߦߋ߫؛ ߣߴߏ߬ ߕߍ߫ ߸ߊ߬ ߕߏߕߐ߫ ߊߟߎ ߣߌ߫ ߒߠߋ ߟߋ߬ ߕߍ߫߹
ߊ߲ ߕߘߍ߬ ߘߴߊ߲ ߟߐ߬ ߟߐ߬ߖߟߎ ߘߐ߫ ߞߌ߬ߣߊ ߟߎ߬ ߟߊ߫ ߖߡߊ߬ߙߌ ߞߘߐ߫-ߊ߲ ߘߴߊ߲ ߟߐ߬ ߟߐ߬ߖߟߎ ߘߐ߫ ߦߏ߫ ߛߣߍ߬ߞߍ߬ߟߊ ߟߎ߬ ߦߴߊ߬ ߟߊ߫ ߢߊ ߡߍ߲ ߸ ߣߴߊ߬ߟߎ߬ ߞߍ߫ ߘߊ߫ ߞߊ߬ߟߌ ߟߊ߫ ߥߟߴߊ߬ߟߎ߫ ߟߊ߫ ߛߣߍ߬ ߛߊߣߌ߲ߧߊ ߟߊ߫-ߊ߬ ߣߴߊ߲ ߘߴߊ߲ ߞߍ߫ ߞߘߊߡߊ߫ ߓߊ߯ߙߊ ߏ߬ ߞߊ߲߬.
ߞߏߞߏߞߣߐߟߊ ߖߍ߬ߘߍ ߘߐ߫߸ ߏ߬ ߞߊ߫ ߝߌ߬ߛߊ߫ ߕߘߍ߬ ߡߎߣߎ߲߬؛ ߒ߬ߞߊ߬ ߞߣߐߣߍ߲ ߘߏ߫ ߕߍ߬ߘߍ߫ ߦߋ߲߬ ߸ ߡߍ߲ ߦߙߌ ߟߎ߬ ߓߏߟߏ߲ ߠߎ߫ ߓߊ߬ߛߊ߲߬ߣߍ߲߫ ߕߘߍ߬ ߢߐ߲߮ ߘߐ߫߸ߕߋ߬ߟߋ ߕߘߍ߬ ߕߍ߫ ߛߋ߫ ߟߊ߫ ߘߎ߰ߞߟߏ ߡߊ߬ ߦߋ߲߬ ߸ ߓߐ߰ ߕߏ߬ߟߌ߬ ߛߎߡߊ ߕߘߍ߬ ߕߍ߫ ߓߐ߫ ߟߊ߫ ߦߋ߲߬ ߤߊߟߌ߬ ߘߐ߬ߝߊ߬ߟߋ߲ ߗߋ߲߱ ߠߊ߫.
ߣߴߊ߬ ߦߋ߫ ߘߊ߫ ߞߏ߫ ߓߊ߯ߙߊ ߞߊߟߌߡߊ߲߫ ߕߘߍ߬ ߕߍ߫ ߦߏ߫ ߗߋߕߌ߮ ߞߵߊ߬ ߟߊߢߌߣߌ߲߫ ߢߊ ߡߍ߲ ߸ ߞߌ߬ߣߊ ߟߎ߬߸ ߦߊ߬ߣߌ߲߫ ߊ߬ߟߎ ߦߴߊ߬ߟߎ߬ ߓߌߘߌ߲߫ ߒ߬ ߝߍ߬ ߸ ߊ߬ߟߎ߫ ߕߘߍ߬ ߞߊ߬ ߡߍ߲ ߦߋ߫ ߞߍߕߊ ߘߌ߫ ߸ ߏ߬ ߟߋ ߦߋ߫ ߦߙߌߓߏߟߏ߲ ߘߏ߫ ߟߎ߫ ߝߙߊ ߘߌ߫ ߞߊ߬ ߒ߬ ߜߊ߬ߛߌ ߏ߬ ߟߎ߬ ߟߊ߫.
ߓߌ߬ߦߊ߬ߞߌ߬ ߦߙߌ ߏ߬ ߕߘߍ߬ ߞߟߏߣߍ߲߫ ߞߊ߬ ߕߊ߬ߡߌ߲߫ ߒ߬ ߕߊ߫ ߟߐ߲ߕߊ ߞߊ߲߬؛ ߊ߬ ߞߟߏߣߍ߲߫ ߢߣߊߡߊ ߸ ߊ߬ ߝߎ߬ߟߋ߬ ߞߊ߲ ߜߍ߬ߟߍ߲߬ߡߊ߲߫ ߠߋ߬ ߕߘߍ߬ ߸ ߕߊ߫ ߜߢߍ ߟߋ߬ ߕߍ߬ߘߍ߫ ߖߌ߰ ߟߊ߫ ߒ߬ ߛߏ߬ߙߏ ߘߐ߫.
ߊ߲ ߜߏ߬ߟߏ ߟߎ߫ ߕߍ߬ߘߍ߫ ߒ߬ ߘߌߡߌ߲߫ ߠߊ߫ ߞߏߖߎ߯ߦߊ߫؛ ߢߊߖߌ ߟߎ߫ ߕߘߍ߬ ߛߊߙߌ߫ ߟߊ߫ ߞߊ߬ ߓߐ߫ ߒ ߢߊ ߘߐ߫ ߞߊ߬ ߓߋ߬ ߝߌߘߊ߫ ߢߍ߰ߙߍ ߕߏ߬ߟߌ߬ߕߐ߬ߟߊ ߟߎ߫ ߘߐ߫.
ߜߊ߬ߛߌ߬ߟߌ ߏ߬ ߟߎ߫ ߞߘߐߞߊ߬ ߓߟߏߡߊ߬ ߸ ߕߟߊ߫ ߢߊ߫ ߜߘߍ߫ ߕߘߍ߬ ߕߴߊ߲ ߠߊ߫ ߸ ߝߏ߫ ߞߊ߬ ߢߐ߭ ߣߌ߫ ߞߎߡߊ߲ߡߊߟߏ ߥߊ߬ߡߌ߲߬ ߘߌߡߊ߲ ߠߎ߬ ߸ ߓߊ߬ߛߌ߫ ߛߓߏ߬ߡߊ ߟߎ߬ ߥߟߴߊ߬ ߖߍ߯ߡߊ ߡߍ߲ ߠߎ߬ ߕߘߍ߬ ߦߋ߫ ߥߊ ߟߊ߫ ߒ߬ ߓߟߏ߫ ߖߋ߲ߖߋ߲ ߘߊߥߎ߲ߠߌ߲ ߞߊ߲ߡߊ߬߸ ߞߵߏ߬ ߟߎ߫ ߘߏ߲߬ ߊ߬ߟߎ߬ ߓߟߏ߫؛ ߣߌ߫ ߥߊߘߌ߫ ߡߌߛߍ߲߫ ߘߊ߲ߘߐ߫ ߕߍ߬ߘߍ߫ ߒ߬ ߞߎ߲߬ ߸ ߖߐߟߐ߲ߞߐ ߟߎ߫ ߕߘߍ߬ ߘߌ߫ ߖߎߝߊ߫ ߞߣߐߟߊ ߟߎ߬ ߡߊߝߊ߬ߟߋ߲߬ ߦߋ߲߬ ߌߞߘߐ߫.
ߣߴߊ߲ ߘߏ߲߬ ߞߵߏ߬ ߞߍ ߡߊߓߌ߬ߟߊ ߸ߣߴߊ߲ ߘߏ߲߬ ߛߌߟߊ߲߫ ߘߊ߫ ߞߣߐ ߣߌ߫ ߔߊ߬ߟߊ߲ ߘߐߞߏߟߏ߲ߧߊ ߟߊ߫ ߸ ߜߊ߬ߛߌ߬ߟߌ ߟߎ߬ ߘߌ߫ ߓߊߟߌ߫؛ ߊ߬ ߝߐߒߛߌߟߊ ߘߐ߫ ߸ߊ߬ߟߎ߫ ߕߘߍ߬ ߓߊߟߌ߫ ߟߊ߫ ߢߊ߫ ߟߋ ߡߊ߬ ߸ ߝߊ߲߬ߞߊ߬ߓߊ ߣߌ߫ ߓߏ߬ߙߌ߬ߛߋ߲߬ ߠߊ߫ ߸ ߤߊߟߌ߬ ߕߟߏߜߋߘߋ߲ ߕߘߍ߬ ߘߴߊ߬ ߟߐ߲߫ ߛߊ߲ߜߌߟߌ߲ ߞߘߐ߫߸ ߞߴߊ߬ ߕߘߍ߬ ߟߊߥߟߌ߬ ߟߊ߫ ߒ ߓߟߏ ߟߎ߬ ߟߊߞߊߟߌߦߊ߫ ߡߊ߬ ߓߊ߯ߙߊ ߟߊ߫، ߒ߬ߞߊ߬ ߕߎ߲߯ ߸ߊ߬ ߞߎ߲߭ ߕߘߍ߬ ߓߊߟߏ ߣߌ߫ ߥߊߘߌ ߟߎ߬ ߓߐ ߟߋ߬ ߘߌ߫ ߒ߬ ߞߎ߲߬.
ߣߌ߫ ߞߘߊ߬ߜߟߍ߬ߦߊ ߖߊ߬ߕߋߡߌ߬ߘߊ߬ߣߍ߲ ߏ߬ ߟߐ߯ߓߐ߫ ߘߊ߫ ߸ ߞߴߊ߲ ߘߏ߫ ߘߐ߫ ߞߋߟߋ߲߫ ߞߊ߬ ߡߞߊ߬ߛߌ߬ߟߌ ߞߟߊߓߎ ߛߐ߬ߘߐ߲߬ ߸ߗߋߕߌ߮ ߕߍ߬ߘߍ߫ ߓߌ߲߬ߓߊ߬ߏ߬ߟߌ ߞߍ߫ ߟߊ߫ ߛߎ߲ߞߎ߲ ߓߟߏߡߊ߬، ߒ߬ߞߊ߬ ߞߏߟߊߕߐ߲ ߡߍ߲ ߕߘߍ߬ ߞߍ߫ ߟߴߊ߬ ߓߟߏ߫߸ߏ߬ ߝߍ߲ߡߊ߲߫ ߕߘߍ߬ ߢߊ߫ ߡߊ߬ ߸ߊ߬ ߕߘߍ߬ ߕߍ߫ ߛߋ߫ ߒ߬ ߠߊ߫ ߕߙߐߦߊ ߟߎ߫ ߣߐ߬ߘߐߓߌ߬ߟߊ߬ ߟߊ߫ ߡߎ߰ߡߍ߫.
ߊ߬ ߣߴߊ߲ ߠߊ߫ ߡߞߊ߬ߛߌ߬ߟߌ ߟߎ߫ ߕߘߍ߬ ߕߍ߫ ߒ߬ ߟߌ߬ߤߟߊ ߟߎ߬ ߡߊߝߊ߬ߟߋ߲߬ ߠߊ߫ ߢߊ߫ ߛߌ߫ ߡߊ߬.
ߕߎ߬ߡߊ߬ߘߐ߫ ߒ߬ ߕߎ߲߬ ߠߊ߫ ߞߍߕߊ߫ ߓߘߍ ߟߋ߬ ߒ߬ ߡߏߦߌߓߊ߮ ߟߎ߬ ߟߊߓߐ ߘߴߊ߬ ߞߊ߬ߟߊߡߊ߬، ߒ߬ߞߊ߫ ߏ߬ ߕߘߍ߬ ߕߍ߫ ߖߌ߰ ߟߊ߫ ߒ߬ ߞߣߐ߫؛ ߒ ߡߴߊ߬ ߟߐ߲߫ ߣߌ߫ ߒ߬ ߕߍ߬ߘߍ߫ ߒ ߡߊߞߎ߲߬ ߠߊ߫ ߢߐ߲߯ߘߍߡߍ߲ ߠߋ ߡߊ߬ ߥߟߊ߫ ߖߘߍ߬ߟߊߘߌߦߊߒߢߍ، ߒ߬ߞߊ߬ ߒ ߓߘߴߊ߬ ߦߋ߫ ߕߋ߲߭ߕߋ߲߭ ߞߵߊ߲ ߕߍ߬ߘߍ߫ ߊ߲ ߡߊߞߎ߲߬ ߠߊ߫ ߖߎߥߦߊ ߟߋ ߡߊ߬، ߓߊߏ߬߸ ߞߘߊ߬ߜߟߍ߬ߦߊ ߏ߬ ߟߎ߫ ߕߘߍ߬ ߦߋ߫ ߥߊ߫ ߟߊ߫ ߞߎ߲߬ߕߋ߬ߟߋ߲߫ ߠߋ߬ ߘߐ߫ ߸ ߡߍ߲ ߣߴߊ߲ ߣߌ߫ ߒ߬ ߕߊ ߕߍ߫ ߞߋߟߋ߲߫ ߘߌ߫߸ ߣߴߊ߬ ߦߋ߫ ߞߏ߫ ߢߍߕߍ߰ ߟߊ߫ ߸ ߞߊ߬ ߞߏ߫ ߞߎ߲߬ߞߘߐߕߍ߰ ߸ ߡߍ߲ ߢߐ߲߰ ߕߍ߫ ߒ߬ ߡߊ߬ߘߎ߮ ߣߌ߫ ߒ߬ ߖߌ߬ߦߊ ߘߐ߫: ߒ߬ ߠߊ߫ ߣߊ߬ߕߊ ߘߍ߲ߒߖߘߍߟߦߊ ߣߌ߫ ߕߍߞߢߊߟߌ ߘߐ߫.
ߊ߬ ߞߏ߬ߣߌ߲߫ ߟߏ߲ ߘߏ߫ ߸ ߞߊ߬ߙߊ߲߬ߡߐ߮ ߞߎߦߊߕߍ߫ ߸ ߒ ߛߋ߲߬ߘߏ߬ߢߐ߲߰ߣߍ߲ ߠߎ߬ ߘߏ߫ ߸ ߡߍ߲ ߓߊ߲ߛߊ߲ ߦߋ߫ ߖߌ߰ߕߍ߰ߣߍ߲߬ ߡߊߘߐ߲߫ ߠߊ߫ ߸ ߞߵߊ߬ ߟߊߛߋ߫ ߞߴߊ߬ ߞߏ ߓߘߊ߫ ߞߍ߫ ߟߐ߯ߓߐ ߘߌ߫߸ ߞߴߏ߬ ߞߊ߫ ߞߊ߲߫ ߞߊ߬ ߡߊߝߊ߬ߟߋ߲߬.
ߞߎߦߊߕߍ߫ ߞߊ߫ ߘߐ߯ ߟߋ߬ ߕߘߍ߬ ߝߎߍ߲߫ ߸ߞߊ߬ ߝߊ߬ߘߌ ߓߍ߯ ߡߌ߬ߛߍ߲߬ߧߊ߫߸ ߊ߬ ߡߌ߬ߛߍ߲߬ߧߊ߬ ߣߴߊ߬ ߘߐ߯ߦߊ ߢߊ߫ ߡߊ߬ ߸ ߊ߲ ߕߍ߬ߘߴߊ߬ ߝߐ߫ ߟߊ߫ ߞߏ߫ ߛߎߋ߯ ߝߘߎ߬ ߕߴߊ߬ ߡߊ߬߸ ߣߴߏ߬ ߕߍ߫ ߞߐ߬ߣߐ ߝߘߎ߬ߟߋ߲: ߜߛߋ ߘߏ߫.
ߞߎߦߊߕߍ߫ ߘߏ߫ ߕߘߍ߬ ߕߍ߫ ߞߏ߫ ߞߍ߫ ߟߊ߫ ߡߍ߲ ߘߴߊ߬ ߜߛߋ ߥߙߎߞߌ߫ ߥߟߊ߫ ߝߋ߲ ߡߍ߲ ߕߍ߬ߘߍ߫ ߊ߬ ߝߘߎ߬ ߦߊ ߟߊ߫: ߓߊߟߏ߫ ߞߎ߬ߡߎ߲߬ߣߍ߲ ߠߎ߫ ߟߋ߬ ߞߊ߫ ߘߌ߫ ߕߍ߬ߘߍ߫ ߊ߬ ߦߋ߫، ߦߙߌߘߋ߲ ߠߎ߬؛ ߖߋ߲ߖߋ߲ ߕߘߍ߬ ߓߊ߯ ߛߋ߫ ߸ ߊ߬ ߕߘߍ߬ ߕߍ߫ ߞߴߊ߬ ߘߌߦߊ߫ ߣߴߊ߬ ߡߴߊ߬ ߟߊ߫ ߓߊ߬ߛߌ ߝߊ߬ߟߋ߲߬ ߓߌߦߊ߬ߞߌ ߣߌ߫ ߟߋ߬ߡߎߣߎ߲ ߥߟߊ߫ ߟߋ߬ߡߎ߬ߣߎ߲߬ߞߎ߲߮ ߠߎ߬ ߟߊ߫.
ߒ߬ߓߊ߬ ߣߌ߫ ߞߎߦߊߕߍ߫ ߕߘߍ߬ ߞߊ߫ ߞߊ߲߫ ߞߵߊ߬ ߖߍ߬ߘߍ ߖߊ߲߬ ߦߙߌߘߋ߲ ߠߎ߬ ߟߊ߫߸ ߛߎߋ߯ ߊ߬ ߜߛߋ ߥߟߊ߫ ߒ ߡߴߊ߬ ߟߐ߲߫ ߸ ߏ߬ ߕߘߍ߬ ߘߌ߫ ߛߋ߫ ߦߟߍ߬ߡߊ߲߬ ߠߊ߫ ߞߊ߬ ߞߍ߫ ߝߋ߲߫ ߘߌ߫߸ ߡߍ߲ ߞߊ߫ ߘߐ߯ ߝߣߊ߫: ߢߊ߰ߙߊ ߝߎ߬ߘߎ ߟߊߒߡߊ߫ ߘߐ߫.
ߊ߬ ߘߏ߲߬ ߸ ߞߌ߬ߣߊ ߟߎ߬ ߟߊ߫ ߡߞߊ߬ߣߌ߲߬ߠߌ߲߬ ߓߟߏߕߍ߰ߓߊߟߌ ߕߍ߬ߘߍ߫ ߊ߬ ߞߘߊߡߊ߫ ߟߋ߬ ߞߐ߲ߞߐ߫ ߜߍߟߍ߲ ߠߊ߫.
ߦߙߌߘߋ߲ ߠߎ߬ ߣߍߦߊ ߟߊߘߌߦߊߒߢߍ ߣߌ߫ ߢߍ߲߱ ߡߍ߲ ߠߎ߫ ߕߍ߬ߘߍ߫ ߊ߬ ߖߎ߬ߜߟߏ ߡߊ߬ ߸ ߏ߬ ߟߏ߲ ߞߊ߲ߠߊ߫ ߸ ߏ߬ ߟߎ߫ ߟߋ߬ ߞߊ߬ ߞߎߦߊߕߍ߫ ߟߊߡߙߎߕߌ߫.
-ߒ߬ߤߎ߲߬߸ߊ߬ ߓߘߊ߫ ߟߐ߯ߓߐ߫ ߒ ߠߊ߫߹
ߊ߬ ߕߍ߬ߘߍ߫ ߏ߬ ߝߐ߫ ߟߊ߫ ߒ ߧߋ߫ ߢߊߖߌ ߣߌ߫ ߣߎ߲ߘߐߝߍ ߘߐ߫.
ߌ ߦߋ߫ ߒ ߞߎߡߊߞߊ߲ ߡߍ߲߫ ߠߊ߫؟
ߊ߬ ߓߘߊ߫ ߟߐ߯ߓߐ߫ ߒ ߠߊ߫߹
ߒ ߘߌ߫ ߒ ߡߞߊ߬ߛߌ߫ ߒ ߝߊ߬ ߦߋ߫߹
-ߌߟߋ ߦߴߌ ߡߝߊ߫߸ ߒ ߞߵߏ߬ ߝߐ߫
ߏ߬ ߕߍߣߊ߬ ߝߏߦߌ߬ ߢߊ߬ ߟߴߌ ߡߊ߬.
-ߌ ߟߊߣߍ߲߫ ߏ߬ ߟߊ߫؟
-ߌ ߡߙߌ߫߹
ߞߌ߬ߣߊ ߟߎ߬...
ߒ߬ߞߵߊ߬ ߡߊ߫ ߕߏ߫ ߒ ߧߋ߫ ߒ ߠߊ߫ ߞߎߡߊ ߟߊߓߊ߲߫.
-ߒ ߘߴߊ߬ ߝߐ߫ ߊ߬ ߦߋ߫߹
ߊ߬ ߞߎߟߋ߫ ߘߊ߫.
-ߌ ߞߊߣߊ߬ ߞߎߟߋ߫ ߛߊ߲ߡߊ߬ ߢߊ ߣߌ߲߬ ߡߊ߬߹
ߊ߲ ߕߘߍ߬ ߟߐ߬ߖߟߎ߬ ߞߋߟߋ߲ ߠߋ߬ ߘߐ߫߸ߊ߬ ߘߏ߲߬ ߛߎ߬ߘߎ߲߬ߡߊ߲߬ ߕߍ߬ߘߍ߫ ߒ ߠߊ߫ ߓߊߟߋ߬߸ߒ ߕߘߍ߬ ߛߌߟߊ߲߫ ߠߊ߫ ߞߴߊ߬ ߞߊߣߊ߬ ߞߌ߬ߣߊ߬ ߘߊ߲ߘߐ߫ ߡߊߛߊ߬ߡߊ߲߫ ߊ߬ ߛߏ߬ߙߏ ߞߊ߲ߡߊ߬.
-ߌ ߡߊ߫ ߒ ߝߊ߬ ߟߐ߲߫ ߏ߬ ߘߐ߫ ߞߏߘߌ߬؟
ߊ߬ ߞߵߏ߬ ߝߐ߫.
-ߒߞߊ߬ ߗߐ߫ ߸ ߒ ߞߵߊ߬ ߟߐ߲߫.
ߞߎߦߊߕߍ߫ ߝߊ߬ ߟߋ߬ ߕߍ߬ߘߍ߫ ߕߌ߲߬ߞߎߘߎ߲ ߖߋ߬ߟߌ߫ ߓߏ߲߬ߧߊ߬ߣߍ߲߬ߓߊ ߘߌ߫.
ߊ߬ ߞߊ߬ߙߊ߲߬ߣߍ߲߫ ߕߘߍ߬߸ߊ߬ ߟߊߞߢߐ߬ߡߊ߬ߣߍ߲߫ ߞߏ߬ߢߌ߬ߡߊ ߟߋ߬ ߕߍ߬ߘߍ߫ ߝߊ߲߭ ߓߍ߯، ߒ߬ߞߊ߬ ߊ߬ ߕߘߍ߬ ߕߍ߫ ߖߋ߬ߟߌ߬ߦߊ ߓߊ߯ߙߊ ߓߟߏߦߊ߫ ߟߊ߫؛ ߞߎ߲߬ߠߊ߬ߦߋ߬ߙߋ߲߬ ߖߋߟߌ ߛߎ߮ ߘߏ߫ ߟߋ ߕߘߍ߬، ߒ߬ߞߊ߬ ߡߍ߲ ߝߛߊ߬ߣߍ߲߫ ߕߍ߬ߘߍ߫ ߊ߬ ߟߊ߫ ߛߌߦߊ ߡߊ߬.
-ߌ ߝߊ߬ ߓߘߊ߫ ߓߊ߲߫ ߞߘߐ߬ ߟߊ߫، ߒ ߞߵߏ߬ ߝߐ߫.
-ߊ߬ ߢߊ߲ߝߋ߲ߣߍ߲߹
ߞߎߦߊߕߍ߫ ߞߵߏ߬ ߝߐ߫ ߤߣߍߟߌ ߘߐ߫.
ߊ߬ ߣߴߊ߬ ߞߵߊ߬ ߝߊ߬ߘߌ߬ߣߍ߲ ߏ߬ ߟߊߟߐ߬.
-ߦߟߍߡߊߞߏ ߦߴߌ ߝߍ߬ ߝߋߎ߫߹
ߒ ߞߵߏ߬ ߝߐ߫.
ߒ߬ߞߊ߬، ߞߏߢߊ ߏ߬ ߘߐ߫، ߊ߬ ߞߵߊ߬ ߢߏߘߏ߲ ߘߊߡߌ߬ߣߊ߬.
-ߊ߬ ߗߐ߫، ߊ߬ ߞߍ߫ ߌ ߘߌߦߊߣߊ߲ߕߊ ߟߊ߫.
ߒ ߞߵߏ߬ ߝߐ߫.
ߊ߬ ߘߎ߰ߛߊ߬ߜߍ ߸ ߞߎߦߊߕߍ߫ ߛߋ ߡߊ߫ ߡߍ߲߫ ߞߊ߬ߙߊ߲߬ߕߊ ߞߏߞߏ ߞߣߐ߫ ߸ ߊ߬ ߞߊ߬ ߤߌߡߎ߬ߙߊ߬ߣߊ߫ ߥߟߋ߫ ߸ ߞߌ߬ߣߊ ߡߍ߲ ߞߵߊ߬ ߖߌ߰ߕߍ߰ߣߍ߲߬ ߡߊߘߐ߲߫ ߊ߬ ߘߎ߰ߛߊ߬ߝߌ߲ ߡߊ߬.
-ߒ ߝߊ߬ ߞߊ߲߫ ߞߏ߫ ߒ ߧߋ߫ ߞߊ߬ߙߊ߲߬ߓߏ߲߬ ߠߊߓߊ߲ ߞߊ߬ߙߊ߲߬ߘߋ߲ ߘߏ߫ ߦߌߘߊߞߵߊ߬ ߟߊ߫ ߸ ߡߍ߲ ߠߊ߫ ߤߌߣߊ ߞߊ߫ ߓߏ߲߬ ߒߠߋ ߟߊ߫.
ߒ ߞߊ߬ ߒ ߡߙߌ߫ ߌߟߋ ߟߋ߬ ߡߊ߬ ߌߞߘߐ߫.
ߌ ߘߌ߫ ߛߋ߫ ߣߊ߬ ߟߊ߫ ߥߎ߬ߙߊ߬ߟߊ߫ ߘߊߥߎ߲߫ ߠߊ߫ ߒ߬ ߝߍ߬؟
-ߞߏߛߓߍ߫߹
ߤߌߡߎ߬ߙߊ߬ߣߊ߫ ߞߵߏ߬ ߝߐ߫ ߸ ߊ߬ߟߋ ߡߍ߲ ߠߊ߫ ߖߎߥߦߊ ߞߊ߫ ߓߏ߲߬ ߝߊ߲߬ߞߊ߬ߝߌ߲ ߘߌ߫߸ ߞߵߊ߬ ߣߏ߱ ߥߙߊ߬ ߖߎߥߦߊ ߘߌ߫.
ߥߎ߬ߙߊ ߝߍ߬ ߸ ߕߎ߬ߡߊ߬ ߝߐߣߍ߲ ߛߋ߸ ߤߌߡߎ߬ߙߊ߬ߣߊ߫ ߞߡߐ߬ ߜߟߋߞߋ ߞߵߊ߬ ߖߘߍ߬ ߢߣߊߓߊ߯ߦߊ߫ ߞߎߦߊߕߍ߫ ߟߊ߫ ߟߎ ߡߊ߬.
ߊ߬ ߘߏ߲߬ ߸ ߟߎ ߏ߬ ߕߘߍ߬ ߦߋ߫ ߞߘߏ߬ߛߊ߬ ߟߎ߫ ߟߊߞߊ߲ߘߊߣߍ߲߫ ߓߘߍ ߟߎ߫ ߟߋ߬ ߘߐ߫: ߞߏ߲߫ ߞߋߟߋ߲߫ ߘߐߙߐ߲߫ ߠߵߊ߬ ߟߊ߫، ߛߊ߲߬ߛߊ߲ ߡߍ߲ ߦߴߊ߬ ߡߊ߬ ߸ ߦߊ߬ߣߌ߲߫ ߏ߬ ߦߋ߫ ߞߍ߫ ߞߙߊ߬ߕߊ߬ ߘߓߍߣߍ߲ ߘߌ߫߸ ߏ߬ ߕߍ߬ߘߍ߫ ߓߐ߰ߕߏߝߊ ߟߋ߬ ߘߐ߫߸ߊ߬ ߞߎ߲߬ߕߍ ߡߊ߬ ߸ ߞߊ߬ ߘߎ߲ߘߋ߲߫ ߝߍߙߍ߲ ߠߎ߫ ߕߘߎ ߦߋ߲߬؛ ߟߎ߫ ߟߵߊ߬ ߘߌ߫ ߡߐ߰ ߕߍ߫ ߘߏ߲߬ ߞߊ߬ ߓߐ߫ ߣߌ߫ ߟߎߕߌ߮ ߡߊ߫ ߘߌ߬ߢߍ߬.
ߞߎߦߊߕߍ߫ ߝߊ߭ ߟߋ ߖߍ߬ߘߍ ߣߊ߬ ߘߊ߫ ߘߊߦߟߍ߬. ߊ߬ ߣߌ߫ ߝߣߊ߫ ߸ ߕߎ߬ߡߊ ߡߍ߲ ߤߌߡߎ߬ߙߊ߬ߣߊ߫ ߛߋ߫ ߘߴߊ߬ ߞߣߐ߫ ߸ ߊ߬ ߞߊ߬ ߘߊ ߛߐ߰ ߜߡߊ߫ ߞߏߢߊ߬.
-ߌ ߦߴߌ ߛߌ߰ ߛߌ߰ߦߙߐ ߘߏ߫ ߘߐ߫ ߞߏߞߏ ߞߣߐ߫، ߊ߬ ߞߵߏ߬ ߝߐ߫.
ߞߐߙߍ ߞߙߎߞߙߍ ߦߴߌ ߡߊߞߐ߬ߣߐ߲߬ ߠߊ߫.
ߤߌߡߎ߬ߙߊ߬ߣߊ߫ ߓߊ߲ ߞߐ߫ ߊ߬ ߢߊߞߍߙߍ߲ ߟߐ߬ ߟߊ߫ ߘߊ߱ ߟߎ߬ ߘߐ߫ ߸ ߡߍ߲ ߠߎ߬ ߞߍ߫ ߘߴߊ߬ ߢߣߊ߫ ߘߐߖߌߡߦߊ ߟߊ߬ߤߘߌ ߘߌ߫ ߸ߊ߬ ߥߊ߫ ߘߴߊ߬ ߛߌ߰ ߞߐߙߍ ߕߍߡߊ߬ ߸ ߞߵߊ߬ ߞߊ߲ߘߐߛߊ߫ ߕߊ߲߬ߘߏ߬ߟߌ ߡߙߌߦߊ ߟߊ߫ ߸ ߡߍ߲ ߟߐ߬ߕߐ߫ ߊ߬ ߡߊ߬.
ߒ߬ߓߊ߬ ߏ߬ ߘߐ߫ ߸ ߞߎߦߊߕߍ߫ ߞߵߊ߬ ߥߟߌ߬ ߖߝߊߕߌ߫ ߸ ߞߵߊ߬ ߓߟߏߞߏ߬ߋߣߍ߲ ߟߐ߬ ߊ߬ ߟߊ߫.
-ߒ ߝߊ߬ ߸ ߞߌ߬ߣߊ ߢߌ߲߬ ߠߋ߬ ߕߍ߫ ߒ ߜߊ߬ߛߌ ߘߊߓߌ߬ߟߊ߬ ߸ ߊ߬ ߣߌ߫ ߞߊ߬ ߓߊߟߏ߫ ߣߌ߫ ߥߊߘߌ ߟߎ߫ ߡߌ߬ߣߊ߬ ߒ ߠߊ߫، ߊ߬ ߞߵߏ߬ ߝߐ߫߹
-ߊ߬ ߗߐ߫߹
ߊ߬ ߗߐ߫߹
ߞߏ߫ ߗߋ߲߱ ߝߟߍ߫، ߞߎߦߊߕߍ߫ ߝߊ߭ ߞߵߏ߬ ߝߐ߫.
ߌ ߦߋ߫ ߡߍ߲ ߝߐ߫ ߟߊ߫ ߒ ߧߋ߫ ߕߋ߲߬ ߸ ߕߎ߬ߢߊ ߦߴߏ߬ ߘߐ߫ ߓߊ߬؟
-ߒ ߣߴߊߟߊ߫߹
ߞߎߦߊߕߍ߫ ߞߊ߲߫ ߕߋ߲߬.
-ߏ߬ ߘߐ߫ ߕߎ߬ߢߊ ߟߋ߬، ߝߊ߭ ߞߵߏ߬ ߝߐ߫.
ߊ߬ ߞߵߊ߬ ߞߎ߲߬ߛߌ߲߫ ߤߌߡߎ߬ߙߊ߬ߣߊ߫ ߟߊ߫: -ߒ ߠߊ߫ ߛߟߊߕߌ߯ ߘߋ߲ߣߍ߲، ߕߎ߬ߡߊ߬ߙߋ߲߬ ߛߋߣߍ߲߫ ߓߘߊ߫ ߛߋ߫، ߒ ߟߊߣߍ߲߫ ߊ߬ ߟߊ߫ ߸ ߌ ߦߴߌ ߘߊ߲߭ߕߍ߰.
ߝߋ߲߫ ߝߐߕߊ߫ ߕߴߌ ߓߟߏ߫ ߓߊ߬؟
ߏ߬ ߘߐ߫ ߊ߬ ߞߍ߫ ߞߊߟߌߦߊ߫ ߘߐ߫: ߕߎ߬ߡߊ߬ߣߍ߲߬ ߛߌߣߍߣߍ߲ ߠߋ߬ ߦߋ߫ ߒ ߓߟߏ߫ ߞߵߊ߬ ߘߴߌ ߡߊ߬، ߒ߬ߞߊ߬ ߕߎ߬ߡߊ߬ߣߍ߲ ߏ߬ ߸ ߒ ߧߴߏ߬ ߓߌ߬ߟߊ߬ ߟߴߌ ߦߋ߫ ߟߋ߬ ߣߌ߫ ߡߊ߬ߛߐ߬ߢߐ߲߬ߠߌ߲߬ ߕߍ߫.
ߛߊ߲ߝߍߙߍ߲ ߖߌ߰ ߘߴߊ߬ ߛߋ߲߬ ߞߘߐ߫ ߸ ߣߌ߫ ߤߌߡߎ߬ߙߊ߬ߣߊ߫ ߕߘߍ߬ ߡߊ߫ ߖߘߐ߬ ߸ߛߎߋ߯ ߸ ߊ߬ ߡߊ߫ ߞߎߡߊߘߋ߲߫ ߞߋߟߋ߲߫ ߡߍ߲߫ ߞߎߦߊߕߍ߫ ߝߊ߬ ߟߊ߫.
ߊ߬ ߓߐ߫ ߊ߬ ߖߍ߬ߘߍ ߞߊ߬ߟߊߡߊ߬ ߖߏߣߊ߫ ߓߙߊ߬ߒ߬ߘߐ߬ ߞߐߝߍ߬ ߸ߊ߬ ߡߊ߫ ߡߙߌߦߊ߫ ߜߘߍ߫ ߛߐ߬ߘߐ߲߫ ߓߏ߬ߙߌ ߞߐ߫؛ ߊ߬ ߣߌ߫ ߡߙߌߦߊ ߏ߬ ߟߋ ߓߐߣߍ߲߫ ߕߍ߬ߘߍ߫ ߓߍ߬ߘߍ ߟߊ߫، ߒ߬ߞߊ߬ ߝߏ߫ ߣߌ߫ ߡߐ߰ ߕߘߍ߬ ߞߍ߫ ߟߊ߫ ߣߊߟߏ߲ߡߊ ߘߌ߫ ߦߏ߫ ߤߌߡߎ߬ߙߊ߬ߣߊ߫ ߕߘߍ߬ ߢߊ ߡߍ߲ ߸ ߞߴߌ ߘߴߌ ߡߙߌ߫ ߕߟߊ ߡߊ߬ ߟߎ߫ ߟߊߞߊ߲ߘߊߣߍ߲߫ ߓߟߋߓߟߋ ߣߌ߲߬ ߡߊ߬.
ߕߎ߬ߢߊ ߟߊ߫ ߸ ߤߌߡߎ߬ߙߊ߬ߣߊ߫ ߡߊ߫ ߛߋ߲߭ ߢߊ߫ ߕߊ߲ ߞߍ߫ ߸ ߊ߬ ߡߌ߬ߘߊ߬ ߘߊ߫.
-ߛߌߛߍ߲߬ ߸ ߗߍ߬ ߸ ߞߎߦߊߕߍ߫ ߝߊ߬ ߞߊ߲߫ ߊ߬ ߡߊ߬߸ ߒ ߞߍߕߐ߫ ߡߍ߲ ߝߐ߫ ߟߴߌ ߦߋ߫ ߸ ߌ ߕߟߏߡߊߟߐ߬ ߏ߬ ߟߊ߫؛ ߊ߬ ߦߋ߫ ߕߏ߫ ߌ ߞߣߐ߫ ߛߋ߲߬ߧߊ߬ ߞߋߟߋ߲߫: ߒ ߡߊ߫ ߒ ߘߋ߲ ߠߥߊ߫ ߞߊ߬ߙߊ߲߬ߕߊ ߟߊ߫ ߸ ߞߴߌ ߦߴߊ߬ ߞߍ߫ ߌ ߟߊ߫ ߖߐ߲߭ ߘߌ߫.
ߊ߬ ߣߴߊ߬ ߕߎ߬ߡߊ߬ ߞߋߟߋ߲ ߏ߬ ߟߊ߫ ߸ ߓߍ߲߬ ߞߍߣߍ߲߫ ߠߋ߬ ߕߘߍ߬ ߞߏ ߓߍ߯ ߘߐ߫ ߸ ߤߌߡߎ߬ߙߊ߬ߣߊ߫ ߞߵߊ߬ ߦߋ߫ ߸ ߊ߬ ߛߋ߲߭ ߣߴߊ߬ ߓߟߏ ߟߎ߬ ߓߘߊ߫ ߡߌ߬ߘߊ߬߸ ߞߵߊ߬ ߞߘߐߕߊ߬ ߞߵߊ߬ ߓߐ߫ ߘߎ߱ ߟߊ߫ ߞߵߊ߬ ߕߏ߫ ߞߐߓߋ ߤߊߞߊ߲ ߘߏ߫ ߟߊ߫ ߸ ߊ߬ ߟߊ߫ ߞߎߙߋ ߣߴߊ߬ ߕߊ ߸ߞߎߦߊߕߍ߫ ߝߊ߭ ߕߘߍ߬ ߦߴߊ߬ ߛߏ߬ߙߏ ߓߊ߯ߙߊ ߟߊ߫ ߜߏ߲߬ߛߊ߲ ߠߴߊ߬ ߢߊ߫ ߖߍ߬ߘߍߖߍ߬ߘߍ ߡߊ߬.
ߏ߬ ߞߐߝߍ߬ ߸ ߊ߬ߟߎ߫ ߞߵߊ߬ ߡߊ߬ߟߏ߬ߦߊ߬ߣߍ߲߫ ߓߌ߬ߟߊ߬ ߸ ߊ߬ ߣߴߊ߬ ߖߎ߬ߜߟߏ ߞߟߊߡߊ߲ߓߊ߫.
ߊ߬ ߘߎ߰ߛߊ߬ߜߍ ߸ ߞߊ߬ߙߊ߲߬ߕߊ ߟߊ߫ ߸ ߤߌߡߎ߬ߙߊ߬ߣߊ߫ ߟߊ߫ ߞߏߟߊߕߐ߲ ߘߐ߬ߝߐ ߓߘߊ߫ ߥߙߊ߬ ߞߊ߬ ߖߍ߲ߛߍ߲߫ ߦߏ߫ ߖߎ߲ߖߎ߲ߡߎ߮.
ߊ߬ ߞߍ߫ ߘߊ߫ ߞߎ߲߬ߕߌߢߍ߲ ߘߌ߫ ߕߋߙߎ߫.
ߏ߬ ߣߌ߫ ߞߏ߫ ߓߟߏߦߊߣߍ߲ ߢߌ߲߬ ߠߎ߬ ߓߐߣߍ߲߫ ߠߋ߬ ߢߐ߲߮ ߡߊ߬ ߤߊ߲߯ ߕߋ߬، ߊ߲ ߕߘߍ߬ ߕߍ߫ ߛߋ߫ ߟߊ߫ ߛߐ߲߬ ߠߴߊ߬ ߡߊ߬، ߊ߬ ߣߌ߫ ߝߣߊ߫ ߒ߬ ߕߊ ߕߘߍ߬ ߘߊ߫ ߛߙߊ߬ ߞߎߦߊߕߍ߫ ߝߊ߬ ߓߟߏ߫.
ߟߊ߲߬ ߠߊ߬ߓߊ߲߫ ߝߌ߬ߟߊ ߞߌ߬ߣߊ ߟߎ߬ ߞߊ߬ ߢߐ߲߯ߦߋ ߞߍ߫ ߸ ߞߵߊ߬ ߡߙߌߘߐ ߕߊ߬ ߞߏ߫ ߞߊ߬ ߞߎߦߊߕߍ߫ ߣߴߊ߬ ߡߊ߬ߡߛߏ ߡߊߙߌߦߡߊ߫ ߟߊߕߏ߫، ߊ߬ߟߎ߫ ߞߊ߬ ߒ߬ ߛߋ߲߬ߘߏ߲߬ߢߐ߲߰ߣߍ߲ ߟߊ߬ߕߏ߬ߟߌ ߏ߬ ߞߘߊߡߊ߫ ߒ߬ߠߎ߬ ߝߣߊ߫ ߞߊ߲߬؛ ߊ߬ߟߎ߫ ߞߏ߬ߣߌ߲߫ ߞߵߊ߬ߟߎ߫ ߖߘߍ߬ߘߐߡߌ߬ߘߊ߬ ߡߊ߰ߟߌ ߟߊ߫ ߞߎߦߊߕߍ߫ ߣߴߊ߬ ߡߊ߬ߡߛߏ ߘߐ߫ ߸ ߊ߬ ߣߌ߫ ߝߣߊ߫ ߸ߊ߬ߟߎ߬ ߟߊ߫ ߟߊ߲߰ߝߏ߲ ߟߊߒߞߣߍߡߦߊ߫ ߘߊ߫ ߊ߲ ߓߍ߯ ߘߐ߫ ߢߊߝߎߦߋ߲ ߠߎ߫ ߡߊ߬߸ ߊ߲ ߞߵߊ߬ ߟߊߞߏߟߐ߲߫ ߌߞߘߐ߫ ߞߏ߫ ߥߎ߬ߛߎ ߘߏ߫ ߓߘߊ߫ ߓߊ߲߫، ߊ߲ ߕߘߍ߬ ߓߘߊ߫ ߓߌ߫ ߞߊ߲ߠߊߓߌߟߊ ߝߢߐ ߛߊ߬ߡߊ߲ ߡߊ߬.
ߖߋ߲ߖߋ߲ ߠߊ߫ ߸ ߒ ߞߊ߬ ߒ ߡߊߘߏ߲߬ ߞߎߦߊߕߍ߫ ߟߊ߫ ߸ ߞߊ߬ ߞߌߣߊ ߟߎ߬ ߟߊ߫ ߟߊ߬ߕߏ߬ߟߌ ߡߙߌߘߐ ߕߊ߬.
-ߌ ߖߊ߲߬ߕߏ߬ ߘߋ߬߸ ߊ߬ߟߎ߬ ߘߌ߫ ߛߴߌ ߜߊ߬ߛߌ߬ ߟߊ߫، ߞߎߦߊߕߍ߫ ߞߵߏ߬ ߝߐ߫.
-ߒ ߡߊ߬ߞߏ߬ ߕߴߊ߬ߟߎ߬ ߟߊ߫.
ߒ ߞߊ߲߫ ߕߋ߲߬.
ߟߋ߬ߡߎߣߎ߲ ߘߏ߫ ߕߘߍ߬ ߒ ߓߟߏ߫ ߒ ߠߊ߫ ߖߋ߲ߖߋ߲ ߘߊߥߎ߲ߠߌ߲ ߘߌ߫، ߊ߬ ߣߌ߫ ߒ ߞߵߏ߬ ߟߎ߫ ߟߐ߬ ߊ߬ ߦߋ߫.
-ߌ ߣߌ߫ ߗߋ߫ ߸ ߒ߬ߞߊ߬ ߕߊ߯: ߒ ߛߌߟߊ߲ߣߍ߲߫ ߌ ߘߌ߫. ߊ߬ ߞߵߏ߬ ߝߐ߫.
ߒ ߡߴߏ߬ ߖߋ߬ߓߌ ߕߎ߬ߡߊ ߛߐ߬ߘߐ߲߬؛ ߒ ߞߊ߬ ߞߌ߬ߣߊ߬ ߛߌߦߊߡߊ߲߫ ߠߊߕߌ߲߮ ߦߴߊ߬ߟߎ߬ ߛߌ߲߫ ߠߊ߫ ߒ߬ ߡߊ߬، ߊ߬ ߣߌ߫ ߒ ߝߌߙߌ߲ߝߌߙߌ߲߫ ߘߊ߫ ߘߏߣߍ߲߫، ߒ ߡߴߊ߬ ߟߐ߲߫ ߓߊߞߍ߫ ߣߌ߫ ߒ ߘߌ߫ ߒ ߓߏ߬ߙߌ߬ ߣߌ߫ ߒ ߘߴߌ ߟߐ߬ ߗߍ߬ߦߊ ߟߊ߫؛ ߊ߬ ߣߌ߫ ߒ ߞߵߊ߬ ߡߙߌߘߐ ߕߊ߬ ߞߊ߬ ߒ ߟߐ߬ ߗߍ߬ߦߊ ߟߊ߫: ߒ ߕߘߍ߬ ߡߴߏ߬ ߞߍߟߌ ߘߊߡߌ߬ߣߊ߬ ߡߎߣߎ߲߬ ߓߊ߬؟
ߒ߬ߞߊ߬ ߘߊ߬ߡߊ߲߬ߛߊ߫ ߸ ߒ ߞߊ߬ ߞߎ߲߭ ߦߋ߫ ߝߌߙߌ߲ߝߌߙߌ߲߫ ߠߊ߫ ߝߍߟߌ ߟߎ߬ ߞߘߐ߫߸ ߊ߬ ߣߌ߫ ߒ ߞߊ߬ ߒ ߞߊ߬ ߒ ߛߋ߲߭ ߟߊ߫ ߒ ߞߎ߲߬ ߓߘߌߓߘߌ߫.
ߒ ߡߊ߫ ߒ ߟߐ߬ ߝߏ߫ ߞߏߞߏߞߣߐߟߊ ߞߎ߲߭ ߠߊ߫ ߸ ߊ߬ ߣߌ߫ ߒ ߞߵߊ߬ ߞߍ߫ ߞߊ߬ߛߌ ߘߌ߫ ߡߐߣߍ ߣߌ߫ ߘߌߡߌ߲ ߡߊ߬.
ߕߎ߬ߡߍ߲ ߒ ߞߊ߬ ߒ ߡߊߞߎ߲߬ ߘߏߣߍ߲߫ ߸ ߒ ߞߊ߬ ߝߊ߲ߕߊ߬ ߦߋ߫ ߒ ߘߊߝߍ߬.
-ߌ ߣߊ߬ߣߍ߲߫ ߡߎ߲߬ ߞߍ߫ ߦߊ߲߬؟
ߒ ߞߵߏ߬ ߝߐ߫.
-ߒ ߓߘߊ߫ ߣߊ߬ ߥߊ߬ߡߌ߲ ߘߏ߫ ߘߴߌ ߡߊ߬، ߊ߬ ߞߵߏ߬ ߝߐ߫.
ߒ ߞߵߊ߬ ߡߌ߬ߣߊ߫ ߞߵߊ߬ ߘߊߥߎ߲߫ ߒ ߡߊ߫ ߟߐ߲߫ ߒ ߕߘߍ߬ ߡߍ߲ ߘߊߥߎ߲߫ ߠߊ߫، ߤߊߟߌ߬ ߝߊ߲ߕߊ߬ ߣߊ ߕߐ߮ ߓߐߣߍ߲߫ ߕߘߍ߬ ߥߊ߬ߡߌ߲߬ ߓߘߍ߬ ߟߊߘߊ߲ ߠߋ߬ ߘߐ߫.
ߒ ߞߊ߬ ߒ ߥߟߌ߬ ߞߊ߬ ߥߊ߫ ߒ ߡߌ߲߬، ߊ߬ ߣߌ߫ ߒ ߞߊ߬ ߖߌߣߍ߲߫ ߞߍ߫ ߒ ߢߊ ߟߊ߫ ߸ ߞߊ߬ ߒ ߢߘߊ ߟߊߞߏ߬.
ߊ߬ ߣߌ߫ ߝߣߊ߫ ߒ ߣߊ߬ ߘߊ߫ ߒ ߞߐߛߊ߬ߦߌ߲߬.
-ߊ߬ ߡߊ߲߫ ߘߌ߫ ߒ ߧߋ߫ ߌ ߦߴߌ ߛߌ߰ ߒ ߘߊߝߍ߬ ߞߊ߬ ߒ ߕߏ߫ ߞߊ߬ߛߌ ߟߊ߫، ߒ ߞߵߏ߬ ߝߐ߫.
-ߌ ߕߍ߬ߘߍ߫ ߞߊ߬ߛߌ ߟߋ߬ ߟߊ߫؟
ߊ߬ ߞߵߏ߬ ߝߐ߫.
ߒ ߡߴߌ ߦߋ߫ ߞߴߌ ߕߍ߬ߘߍ߫ ߞߊ߬ߛߌ ߟߊ߫.
ߒ ߞߵߊ߬ ߘߐߜߍ߫ ߕߎ߬ߡߊ ߘߏ߫ ߞߘߐ߫.
ߊ߬ ߕߘߍ߬ ߥߎߦߊ߫.
ߡߎ߲߬ ߘߐ߫ ߊ߬ ߕߘߍ߬ ߥߎߦߊ ߟߋ߬ ߟߊ߫؟
ߒ߬ߞߊ߬ ߦߋߟߌ ߘߐ߫ ߸ ߊ߬ ߕߘߍ߬ ߥߎߦߊ ߝߐ߫ ߟߊ߫ ߟߋ߬ ߸ ߖߐ߲߰ߛߊ߫ ߒ ߞߊߣߊ߬ ߕߍ߰ ߒ ߖߍ߬ߘߍ ߘߐ߫، ߊ߬ ߣߌ߫ ߒ ߡߎߢߍ߫ ߘߴߊ߬ ߟߊ߫.
-ߌ ߦߋ߫ ߥߊ߬ߡߌ߲ ߘߏ߫ ߞߐ߫ ߝߣߊ߫؟
ߊ߬ ߞߵߏ߬ ߝߐ߫.
-ߍ߲߬ߍ߲ߍ߲߬، ߒ ߞߵߏ߬ ߝߐ߫.
ߒ ߕߍ߫ ߛߋ߫ ߊ߬ ߘߊߥߎ߲߫ ߠߊ߫ ߝߌ߬ߟߊ߲߬ ߞߋߟߋ߲ ߞߘߐ߫: ߒ ߣߌߟߊߝߌ߲߬ߣߍ߲߫ ߡߐߣߍ ߓߟߏ߫.
ߌߟߋ ߕߍ߫؟
-ߒߠߋ ߝߣߊ߫، ߊ߬ ߞߵߏ߬ ߝߐ߫.
ߊ߬ ߢߊ ߜߍ߫ ߘߊ߫ ߢߊߖߌ ߟߴߌߞߘߐ߫.
-ߏ߯߹
ߊ߬ߟߎ߬ ߜߏߡߊ߲߫ ߒ ߧߋ߫߹
ߒ ߞߵߏ߬ ߝߐ߫.
ߌ ߕߍ߫ ߛߋ߫ ߊ߬ ߟߐ߲߫ ߠߊ߫ ߦߏ߫ ߊ߬ߟߎ߬ ߜߏߡߊ߲߫ ߒ ߧߋ߫ ߢߊ ߡߍ߲߹
ߒ ߠߊߡߍ߲߫: ߒ ߓߕߐ߫ ߟߋ߬ ߞߊ߬ߙߊ߲߬ߕߊ ߢߌ߲߬ ߠߊ߫.
ߒ ߘߌ߫ ߞߊߟߌߦߊ߫ ߓߏ߲߬ߧߊ߬ ߟߊ߫، ߊ߬ ߣߌ߫ ߒ ߘߌ߫ ߒ ߞߐߛߊ߬ߦߌ߲߬߸ ߊ߬ ߣߌ߫ ߒ ߘߌ߫ ߓߟߏ ߢߊ߫ ߗߡߍ߬ ߘߌ߫ ߓߟߏ ߢߊ߫ ߞߋߟߋ߲ ߢߐ߲߰ ߘߌ߫ ߸ ߡߍ߲ ߟߊ߫ ߘߊ߫ ߒ ߞߊ߲߬.
-ߐ߬ߤߐ߲߫، ߊ߬ ߞߵߏ߬ ߝߐ߫.
ߢߊ߫ ߗߡߍ߬ ߞߋߟߋ߲߫ ߢߐ߲߮ ߘߌ߫߹
ߊ߬ ߣߌ߫ ߞߊ߬ߛߌ ߘߊߓߌ߬ߟߊ߬ ߘߴߊ߬ ߓߟߏ߫؛ ߊ߬ ߞߊ߬ ߒ ߡߊߝߟߍ߫ ߤߣߍߟߌ ߟߊ߫.
ߥߎ߬ߙߊ ߟߊ߫ ߸ ߒ ߥߊ߫ ߘߊ߫ ߒ ߝߊ߬ ߛߐ߬ߘߐ߲߬ ߛߡߍߘߍ ߞߘߐ߫.
-ߒ ߝߊ߬، ߒ ߕߴߊ߬ ߝߍ߬ ߞߊ߬ ߥߊ߫ ߞߊ߬ߙߊ߲߬ߕߊ ߟߊ߫ ߏ߬ ߞߐ߫.
-ߡߎ߲߬߹
ߒ ߝߊ߬ ߞߵߏ߬ ߞߍ߫.
-ߍ߲߬ߍ߲ߍ߲߬ ߸ ߒ ߞߵߏ߬ ߝߐ߫.
ߒ߬ߞߊ߬ ߞߎ߲߬ߕߌߢߍ߸ ߞߊ߬ߦߌ߯ ߛߐ߱ߡߊ߬ ߸ ߕߘߍ߬ ߓߘߊ߫ ߓߊ߲߫ ߕߎ߬ߡߊ ߛߐ߬ߘߐ߲߬ ߠߊ߫ ߞߊ߬ ߞߘߏ߬ߛߊ߬ ߟߎ ߟߎ߬ ߟߊߡߌߣߌ߲߫.
-ߡߎ߲߬ ߦߋ߫ ߕߊ߬ߡߌ߲߬ ߠߊ߫ ߞߊ߬ߙߊ߲߬ߕߊ ߣߌ߲߬ ߠߊ߫؟
ߒ ߝߊ߬ ߞߵߏ߬ ߝߐ߫.
-ߒ ߛߌߟߊ߲ߣߍ߲߫ ߞߌ߬ߣߊ ߟߎ߬ ߦߋ߫، ߒ ߞߵߏ߬ ߝߐ߫.
-ߒ ߢߣߊ߫ ߞߴߌ ߕߍ߫ ߛߌߟߊ߲߫ ߠߊ߫ ߡߐ߰ ߦߋ߫؟
-ߒ߬ߞߊ߬ ߒ ߧߋ߫ ߛߌߟߊ߲߫ ߠߊ߫ ߞߌ߬ߣߊ ߟߎ߬ ߦߋ߫߹
-ߊ߬ߟߎ߫ ߦߋ߫ ߡߎ߲߬ ߞߍ߫ ߟߴߌ ߟߊ߫؟
-ߊ߬ߟߎ߫ ߦߋ߫ ߝߋ߲ ߓߍ߯ ߓߐ߫ ߟߊ߫ ߟߋ߬ ߒ ߓߟߏ߫.
ߊ߬ߟߎ߬ ߘߌ߫ ߒ ߠߊ߫ ߥߊߘߌ ߓߐ߫ ߒ ߓߟߏ߫ ߸ߊ߬ ߣߌ߫ ߞߊ߬ ߒ ߠߊ߫ ߛߎ߬ߡߊ߲ ߠߎ߬ ߘߊߥߎ߲߫.
-ߊ߫߹
ߐ߲߬ߤߐ߲߫؟
ߒ ߝߊ߬ ߞߵߏ߬ ߝߐ߫.
ߊ߬ ߣߴߊ߬ߟߎ߬ ߦߴߌ ߜߊ߬ߛߌ߬ ߟߊ߫ ߓߊ߬؟
-ߊ߬ߟߎ߬ ߦߋ߫ ߒ ߜߊ߬ߛߌ߬ ߟߊ߫߹
-ߊ߬ ߗߐ߫߹
ߛߌߣߌ߲߫ ߸ ߒ ߘߌ߫ ߞߎߡߊߘߋ߲߫ ߘߊ߲ߘߐ߫ ߝߐ߫ ߌ ߟߊ߫ ߓߋ߬ߒ߬ߞߊ߲߬ߠߌ߲߬ߠߊ ߟߎ߬ ߦߋ߫.
ߊ߬ ߞߊ߫ ߢߌ߲߬ ߕߋ߲߬؟
-ߒ߬ߤߎ߲߬߸ߒ ߝߊ߬.
ߏ߬ ߘߎ߰ߛߊ߬ߜߍ ߛߐ߰ߡߊ ߸ ߒ ߝߊ߬ ߣߴߊ߬ ߟߊ߫ ߡߞߊ߬ߙߊ߲߬ߘߋ߲ ߠߎ߬ ߞߵߊ߬ߟߎ߬ ߡߊߞߍ߫ ߒ ߝߍ߬ ߞߊ߬ߙߊ߬ߕߊ ߘߊ ߟߊ߫.
ߞߌ߬ߣߊ ߘߏ߫ ߓߊ߯ ߊ߬ ߡߊߘߏ߲߬ ߞߏߕߊ߲߫ ߸ ߒ ߝߊ߬ ߕߘߍ߬ ߘߌ߫ ߒ ߢߌ߬ߣߌ߲߬ߞߊ߬: -ߦߊ߯ߟߊ߫ ߣߌ߲߬ ߠߋ߬؟
ߒ ߕߘߍ߬ ߘߴߊ߬ ߝߐ߫ ߞߏ߫ ߍ߲߬ߍ߲ߍ߲߬߸ ߤߊߟߌ߬ ߣߴߊ߬ߟߎ߬ ߛߌߦߊߡߊ߲߫ ߕߘߍ߬ ߓߛߊ߫ ߒ ߜߊ߬ߛߌ߬ ߞߊ߬ ߒ ߛߏ߲߬ߧߊ߬؛ ߒ ߕߘߍ߬ ߦߋ߫ ߡߊ߬ߞߐ߬ߣߐ߲߬ߠߌ߲ ߞߍ߫ ߟߊ߫ ߟߋ߬ ߤߊ߲߯ ߡߍ߲ ߣߐ߬ ߓߊ߯ ߞߍ߫ ߒ ߥߘߊߦߊ߫ ߜߊߛߌ߫ ߟߊ߫ ߸ߏ߬ ߦߴߊ߬ ߞߎ߲߬ߓߐ߫.
ߒ ߓߴߏ߬ ߟߊߕߌ߲߮ ߦߋ߫ ߸ ߒ ߘߴߊ߬ ߝߐ߫ ߞߊ߲ߡߊߦߟߍ ߘߐ߫: -ߕߎ߬ߢߊ ߟߊ߫߸ߡߍ߲ ߣߐ߬ ߒ ߜߊ߬ߛߌ߬ ߟߊ߫ ߓߍ߯ ߘߌ߫ ߸ ߏ߬ ߝߟߍ߫ ߣߌ߲߬߹
ߡߞߊ߬ߙߊ߲߬ߘߋ߲ ߠߎ߬ ߘߴߊ߬ߟߎ߬ ߞߍ߫ ߏ߬ ߞߊ߲߬ ߸ ߞߵߏ߬ ߡߊߥߎߙߊ߲߫ ߕߍ߮ ߟߊߡߌߣߌ߲߫ ߞߋߟߋ߲߫߸ߊ߬ ߣߌ߫ ߝߣߊ߫ ߸ ߊ߬ߟߎ߬ ߘߴߊ߬ ߡߊߘߐ߲߫ ߢߊ߫ ߡߊ߬ ߸ ߝߏ߫ ߒ ߝߊ߬ ߖߍ߬ߘߍ ߘߴߊ߬ ߓߐ߰ߛߌ߫ ߊ߬ߟߎ߬ ߓߟߏ߫.
ߏ߬ ߘߐ߫ ߒ ߝߊ߬ ߞߵߊ߬ ߝߐ߫ ߞߌ߬ߣߊ ߦߋ߫ ߟ ߏ߬ ߡߍ߲ ߕߘߍ߬ ߊ߬ ߡߊߝߟߍ߫ ߟߊ߫ ߢߊ߫ ߝߟߌ߬ߣߍ߲ ߠߊ߫: -ߞߎߡߊߢߐ߲߯ߦߊ ߘߌ߫ ߘߏ߲߬ ߒ ߣߴߌ ߟߊ߫ ߗߋߕߌ߮ ߕߍ߫ ߛߊ߫ ߒ ߘߴߊ߬ ߟߐ߲߫ ߸ ߣߌ߫ ߞߊ߬ߙߊ߲߬ߕߊ ߣߌ߲߬ ߠߊ߫ ߸ ߞߌ߬ߣߊ ߟߎ߬ ߦߋ߫ ߦߊ߲߬ ߘߋ߲ߣߍ߲ ߠߎ߫ ߜߊ߬ߛߌ߬ ߞߊ߲ ߠߋ߬ ߡߊ߬ ߸ ߞߵߊ߬ߟߎ߬ ߟߊ߫ ߥߊߘߌ ߟߎ߫ߓߐ߫ ߊ߬ߟߎ߬ ߓߟߏ߫.
ߏ߬ ߟߏ߲ ߞߊ߲ߠߊ߫ ߸ߟߊ߬ߕߏ߬ߟߌ߬ ߞߎߡߊ߫ ߡߊ߫ ߞߍ߫؛ ߞߎߦߊߕߍ߫ ߣߴߊ߬ ߡߊ߬ߡߛߏ ߞߵߊ߬ߟߎ߫ ߓߊ߬ߛߊ߲߫ ߒ߬ ߠߊ߫ ߤߊߟߌ߬ ߞߌ߬ߣߊ߬ ߞߋߟߋ߲߫ ߡߴߊ߬ ߞߊ߲ ߠߊߓߐ߫ ߥߟߊ߫ ߞߊ߬ ߕߐ߰ߡߊ߬ߛߙߋ߬ߣߍ߲߬ ߞߍ߫.
ߦߊ߯ߟߊ߫ ߓߊ߲ߘߊ߫ ߞߎߘߊ ߟߋ߬ ߕߘߍ߬ ߓߘߊ߫ ߡߊߞߊ߬ ߓߊ߬؟
ߊ߬ ߞߍߣߍ߲߫ ߦߏ߫ ߗߐ߫߹
ߞߌ߬ߣߊ ߟߎ߫ ߕߘߍ߬ ߓߘߴߊ߬ߟߎ߬ ߟߊߘߍ߬ ߊ߬ߟߎ߬ ߕߊ ߝߊ߲߬.
ߊ߬ ߣߌ߫ ߓߊߏ߬ ߒ߬ߠߎ߫ ߟߐ߬ߣߍ߲߫ ߕߘߍ߬ ߊ߬ߟߎ߬ ߦߙߐߖߊ߲߫ ߸ ߊ߲ߠߎ߫ ߟߋ߬ ߘߏ߲߬ ߕߘߍ߬ ߞߊ߫ ߛߌߦߊ߫، ߊ߲ ߕߘߍ߬ ߘߌ߫ ߛߴߊ߲ ߢߌ߬ߣߌ߲߬ߞߊ߬ ߟߊ߫ ߣߌ߫ ߞߌ߬ߣߊ ߏ߬ ߟߎ߫ ߟߋ߬ ߕߘߍ߬ ߟߊ߬ߕߏ߬ߟߌ ߘߐ߫؛ ߊ߬ߟߎ߬ ߟߊ߫ ߘߐ߬ߜߍߘߍ߲ ߕߘߍ߬ ߦߋ߫ ߟߊ߫.
ߊ߬ ߝߐߒߛߌߟߊ ߘߐ߫ ߸ߊ߬ߟߎ߫ ߟߐ߬ߘߎ߮ ߕߘߍ߬ ߕߍ߫ ߛߍߥߊߞߏ߫ ߘߌ߫: ߊ߬ߟߎ߬ ߡߊ߲ߛߊ ߟߎ߫ ߕߘߍ߬ ߕߴߊ߬ߟߎ߬ ߟߊ߫ ߘߊ߲߬ߠߊ߬ߕߊߡߌ߲ ߣߌ߫ ߡߊ߬ߘߐ߲߬ߠߌ߲ ߠߎ߫ ߞߊ߬ߟߊߡߊ߬؛ ߊ߬ ߣߴߊ߬ ߤߊ߬ߙߌ߬ߖߍ߮ ߕߘߍ߬ ߞߊ߫ ߓߏ߲߬ ߸ ߊ߬ ߞߏ ߦߋ߫ ߞߍ߫ ߡߊ߲߬ߞߊ߲߬ߓߊ ߘߌ߫، ߞߌ߬ߣߊ ߟߎ߬ ߞߊ߫ ߞߊ߲߫ ߕߘߍ߬ ߞߊ߬ ߦߙߊ߬ߞߌ߬ߟߌ ߟߎ߬ ߡߊߞߐ߬ߣߐ߲߬ ߸ ߞߵߊ߬ ߓߍ߲߬ ߞߋ߬ߟߋ߲߬ߞߋ߬ߟߋ߲߬ߣߊ ߡߊ߬ ߸ ߡߍ߲ ߣߌ߫ ߞߏߟߊߕߐ߲ ߖߍ߬ߘߍߖߍ߬ߘߍ ߥߊߕߐ߫ ߢߐ߲߮ ߝߍ߬.
ߕߋ߬ߟߋ ߝߍ߬ ߸ ߓߐߟߌ ߕߎ߬ߡߊ߬ߙߋ߲ ߠߊ߫ ߸ ߒ ߝߊ߬ ߣߊ߬ ߘߊ߫ ߦߴߊ߬ ߕߍ߬ߘߍ߫ ߞߵߊ߬ ߝߐ߫ ߢߊ ߡߍ߲.
ߗߋߕߌ߮ ߕߍ߬ߘߍ߫ߞߏߞߏ ߞߣߐ߫ ߸ ߊ߬ ߟߊߡߌߣߌ߲ߣߍ߲߫ ߟߞߊ߬ߙߊ߲߬ߠߌ߲߬ߠߊ ߟߎ߬ ߟߊ߫.
ߒ ߝߊ߬ ߞߵߊ߬ ߛߌ߲߫ ߊ߬ ߡߊ߬ ߸ ߊ߬ ߣߌ߫ ߤߊߟߌ߬ ߊ߬ ߡߴߊ߬ ߝߏ߬ ߸ ߞߵߊ߬ ߝߐ߫ ߊ߬ ߦߋ߫: -ߌ ߞߵߊ߬ ߟߐ߲߫ ߓߊ߬ ߡߍ߲ ߦߋ߫ ߕߊ߬ߡߌ߲߬ ߠߴߌ ߟߊ߫ ߞߊ߬ߙߊ߲߬ߕߊ ߟߊ߫؟
-ߝߏߦߌ߬ ߝߏ߫ ߓߍ߬ߘߍ ߸ ߛߎߋ߯، ߗߋߕߌ߮ ߞߵߏ߬ ߝߐ߫.
-ߊ߫߹
ߌ ߦߴߏ߬ ߟߋ ߖߌ߰ ߟߊ߫؛ ߒ ߝߊ߬ ߞߵߏ߬ ߝߐ߫.
ߌߟߋ ߡߴߊ߬ ߟߐ߲߫ ߞߏ߫ ߞߌ߬ߣߊ ߟߎ߬ ߦߋ߫ ߘߋ߲ߣߍ߲ ߠߎ߫ ߜߊ߬ߛߌ߬ ߟߊ߫߸ ߵߊ߬ߟߎ߬ ߟߊ߫ ߥߊߘߌ ߞߊ߲ߛߏ߲߫ ߸ ߊ߬ ߣߌ߫ ߞߵߊ߬ߟߎ߫ ߟߊ߫ ߛߎ߬ߡߊ߲ ߠߎ߬ ߘߊߥߎ߲߫؟
ߝߎߦߋ߲ ߠߵߌ ߘߌ߫ ߓߊ߰ ߌ ߦߴߊ߬ ߟߊߥߟߌ߬ ߟߴߊ߬ ߡߊ߬ ߟߋ߬؟
-ߞߏ ߡߍ߲ ߕߴߌ ߢߍ߫ ߛߌߟߊ߫ ߘߐ߫ ߸ߌ ߞߴߌ ߘߐ߰ߘߏ߲߬ ߏ߬ ߟߊ߫߹
ߗߋߕߌ߮ ߞߵߏ߬ ߝߐ߫.
-ߏ߬ ߕߍ߫ ߒߠߋ ߢߍ߫ ߛߌߟߊ߫ ߘߐ߫؟
ߒ ߝߊ߬ ߞߵߏ߬ ߝߐ߫.
ߞߊ߬ ߒ ߘߋ߲ ߞߍ߫ ߦߏ߫ ߖߐ߲߭ ߌ ߓߘߊ߫ ߸ ߏ߬ ߕߍ߫ ߒߠߋ ߢߍ߫ ߛߌߟߊ߫ ߘߐ߫؟
-ߍ߲߬ߍ߲ߍ߲߬߹
-ߞߎߡߊ ߟߵߏ߬ ߘߌ߫ ߌ ߕߎ߲߬ ߡߊ߲߫ ߞߊ߲߫ ߞߊ߬ ߡߍ߲ ߝߐ߫߹
ߒ ߝߊ߬ ߞߵߏ߬ ߝߐ߫.
ߊ߬ ߣߴߊ߬ ߞߵߊ߬ ߕߊ߯ߡߊ߫ ߗߋߕߌ߮ ߞߊ߲߬.
-ߌ ߦߴߊ߬ ߝߍ߬ ߞߊ߬ ߒ ߘߊ߬ߘߌ߬ ߟߋ߬ ߦߏ߫ ߌ ߟߊ߫ ߡߞߊ߬ߙߊ߲߬ߘߋ߲ ߠߎ߫ ߞߊ߬ ߒ ߠߊ߫ ߞߊ߬ߙߊ߲߬ߘߋ߲ ߘߏ߫ ߘߐ߫ ߞߋߟߋ߲߫ ߘߊ߬ߘߌ߬ ߢߊ ߡߍ߲ ߛߐ߱ ߣߌ߲߬ ߡߊ߬؟
ߗߋߕߌ߮ ߖߊߡߊ߲߫ ߘߊ߫.
ߏ߬ ߞߍ߫߸ߊ߬ ߞߵߊ߬ ߓߟߏߞߘߎ ߟߊߝߟߌ߬ ߢߍߝߍ߬؛ ߒ߬ߞߊ߬ ߤߊߟߌ߬ ߣߴߊ߬ ߝߊ߲߬ߞߊ ߕߎ߲߬ ߞߊ߫ ߓߏ߲߬، ߊ߬ ߗߍ߲ߣߍ߲߫ ߕߘߍ߬ ߸ ߊ߬ ߘߐߜߍ߬ߘߍ߲߬ߣߍ߲߫ ߗߍ߲ ߓߟߏ߫ ߞߊ߬ ߕߊ߬ߡߌ߲߬ ߘߍ߬ߡߍ߲ ߞߊ߲߬؛ ߒ ߝߊ߬ ߡߍ߲ ߕߘߍ߬ ߡߌ߬ߛߍ߲߬ߡߊ߲߫ ߸ ߏ߬ ߞߍ߲ߘߍ߫ ߸ ߊ߬ ߝߛߊ߬ߣߍ߲߬ ߸ ߒ߬ߞߊ߬ ߏ߬ ߡߊ߫ ߜߟߍ߬ߦߊ߬ ߛߌ߫ ߛߐ߬ߘߐ߲߬ ߞߵߊ߬ ߓߟߏߞߘߎ ߡߊߕߊ߲߬ߞߊ߬ ߸ ߊ߬ ߣߌ߫ ߞߊ߬ ߓߋ߬ ߊ߬ߟߋ ߞߊ߲߬ ߜߋߘߎ߫߹
ߒ ߡߴߊ߬ ߟߐ߲߫ ߓߊߞߍ߫ ߊ߬ ߞߏ ߞߎ߲߭ߝߊ߰ ߘߊ߫ ߢߊ ߡߍ߲، ߓߊߏ߬ ߒ ߝߊ߬ ߕߘߍ߬ ߓߘߊ߫ ߗߋߕߌ߮ ߝߌߘߊ߲߫ ߞߣߊ߬ߕߏ߫ ߊ߬ ߘߊ߬ߘߌ߬ ߟߊ߫ ߡߐߣߍ ߡߊ߬ ߣߌ߫ ߕߍߝߘߊߟߌߟߊ ߟߎ߫ ߕߘߍ߬ ߡߴߊ߬ߟߎ߬ ߕߍߝߘߊ߫.
ߗߋߕߌ߮ ߕߘߍ߬ ߊ߬ ߘߊߝߘߎ ߡߊߜߊ߬ߛߌ ߟߋ߬ ߟߊ߫ ߸ ߊ߬ ߕߘߍ߬ ߕߍ߫ ߞߎߡߊ߫ ߛߌ߫ ߝߐ߫ ߟߊ߫ ߡߎ߬ߕߎ߲߬.
ߒ ߝߊ߬ ߞߵߊ߬ ߞߎ߲ߓߋߙߋ߲ߞߘߎ ߡߊߜߊ߬ߛߌ߬ ߸ ߞߊ߬ ߒ ߡߌ߬ߣߊ߬ ߒ ߕߍ߮ ߡߊ߬.
ߊ߬ ߓߐ߫ ߘߊ߫ ߞߊ߬ߙߊ߲߬ߕߊ ߞߏߞߏ ߞߣߐ߫ ߸ ߊ߬ ߡߊ߫ ߡߐ߰ ߝߏ߬، ߒ ߣߴߊ߬ߟߋ ߞߊ߬ ߒ ߞߐߛߊ߬ߦߌ߲߫ ߊ߲ ߠߊ߫ ߟߎ ߡߊ߬ ߞߎ߲߬ߠߊ߬ߦߋߙߋ߲ ߘߐ߫.
ߒ߬ߞߊ߬ ߥߎ߬ߙߊ߬ ߝߍ߬ ߝߊ߲ ߝߍ߲߬߸ ߕߎ߬ߡߊ ߡߍ߲ ߒ ߥߊ߫ ߘߊ߫ ߖߊ߰ߟߋ ߘߏ߫ ߞߍ߫ ߘߎ߱ ߞߣߐ߫ ߸ ߒ ߞߵߊ߬ ߡߍ߲߫ ߒ ߕߊ߬ߡߌ߲߬ߕߐ߬ߟߊ ߸ ߡߐ߱ ߘߏ߫ ߟߎ߫ ߕߘߍ߬ ߦߴߊ߬ ߝߐ߫ ߟߊ߫: -ߊߟߎ߫ ߊ߬ ߡߊߝߟߍ߫߹
ߞߊ߬ߙߊ߲߬ߘߋ߲ ߡߍ߲ ߝߊ߬ ߥߊ߫ ߘߊ߫ ߗߋߕߌ߮ ߘߊ߬ߘߌ߬ ߊ߬ ߟߊ߫ ߞߊ߬ߙߊ߲߬ߕߊ ߖߍ߬ߘߍ ߟߊ߫ ߸ ߊ߬ ߝߟߍ߫ ߣߌ߲߬.
ߊ߬ ߣߌ߫ ߒ ߞߵߊ߬ ߟߊߞߏߟߐ߲߫ ߞߏ߫ ߒ ߠߊ߫ ߞߎ߲߬ߠߊ߬ߦߋߙߋ߲߫ ߓߘߊ߫ ߡߊߝߊ߰: ߞߎ߲߬ߕߌߢߍ ߣߌ߲߬ ߣߌ߫ ߞߎߦߊߕߍ߫ ߝߊ߬ ߕߊ ߕߍ߫ ߞߋߟߋ߲߫ ߘߌ߫؛ ߊ߬ ߞߍ߫ ߘߊ߫ ߟߞߊ߬ߙߊ߲߬ߠߌ߲߬ߠߊ ߟߎ߬ ߢߊߞߘߐ߫ ߟߋ߬ ߸ߞߊ߬ߙߊ߲߬ߘߋ߲ ߠߎ߬ ߢߊߞߘߐ߫߸ ߊ߬ ߣߌ߫ ߗߋߕߌ߮ ߖߍ߬ߘߍ ߟߋ߬ ߞߍߣߍ߲߫ ߛߏ߬ߟߊ߬ߓߊ߰ߕߐ ߘߌ߫.
ߍ߲߬ߍ߲ߍ߲߬ ߸ߞߎ߲߬ߕߌߢߍ ߣߌ߲߬ ߣߌ߫ ߘߴߏ߬ ߡߊ߫ ߞߍ߫ ߛߎ߯ ߞߋߟߋ߲߫ ߘߌ߫؛ ߊ߬ ߣߌ߫ ߒ ߡߙߌ ߕߘߍ߬ ߒ ߜߍ߲ ߠߋ߬ ߘߌ߫ ߞߊ߬ߙߊ߲߬ߕߊ ߟߊ߫ ߞߏߢߊ ߣߌ߲߬ ߞߐߝߍ߬.
ߒ ߞߊ߬ ߒ ߞߐߛߊ߬ߦߌ߲߬ ߞߊߟߌߦߊ߫ ߘߐ߫ ߒ߬ ߠߊ߫ ߟߎ ߡߊ߬߸ ߊ߬ ߣߌ߫ ߒ ߞߵߊ߬ ߝߐ߫ ߒ ߝߊ߬ ߦߋ߫: -ߌ ߞߊ߬ ߜߊ߬ߛߌ߫ ߡߎ߲߬ ߠߊ߫؟
ߕߋ߲߭ߕߋ߲߭ ߸ ߡߐ߰ ߕߍ߫ ߒߠߋ ߝߍ߬ ߞߊ߬ߙߊ߲߬ߕߊ ߟߴߏ߬ ߞߐ߫.
-ߌ ߕߘߍ߬ ߡߊ߫ ߣߵߊ߬ ߝߐ߫ ߒ ߧߋ߫ ߞߴߌ ߕߴߊ߬ ߝߍ߬ ߞߊ߬ ߥߊ߫؟
ߒ ߝߊ߬ ߞߵߏ߬ ߝߐ߫.
ߊ߬ ߣߴߊ߬ ߞߵߊ߬ ߦߟߍ߫ ߞߊ߲ߞߊ߲ߞߊ߲߫߹
ߒ ߝߊ߬ ߸ߦߟߍߡߊߞߏߞߏ ߕߴߏ߬ ߘߌ߫߹
ߒ ߞߵߏ߬ ߝߐ߫.
ߛߌ߬ߣߐ߰ ߌ ߕߟߏ߫ ߝߌ߬ߟߊ߫ ߞߊ߲߬߸ߣߊߟߏ߲ߡߊ.
ߣߌ߫ ߛߌߣߌ߲߫ ߸ ߒ߬ ߡߊ߫ ߔߏߔߏ ߘߏ߫ ߡߙߐߕߐߕߐ߫ ߞߊ߲ ߡߍ߲ ߘߊ ߟߎߘߊ ߟߊ߫ ߸ ߒ ߘߌ߫ ߒ ߡߊߞߊ߬ߛߌ߬ ߕߌ߲ߕߊ߲ ߡߙߊ߬ߟߌ߬ߟߊ ߝߍ߬.
ߒ߬ߞߊ߬ ߒ ߝߊ߬ ߡߴߊ߬ ߟߊ߫ ߡߞߊ߬ߟߌ߬ߟߌ ߞߍ߫߸ ߊ߬ ߣߌ߫ ߒ ߡߊ߫ ߛߋ߲߬ߓߐ߫ ߊ߬ ߘߐ߫، ߓߊߏ߬߸ ߘߎ߰ߛߊ߬ߜߍ ߗߋߕߌ߮ ߟߊ߫ ߔߏߔߏ ߡߙߐߕߐߕߐ߫ ߞߊ߲ ߓߐ߫ ߘߊ߫ ߟߎߘߊ ߟߊ߫.
ߗߋߕߌ߮ ߘߏ߲߬ ߘߊ߫، ߊ߬ ߣߌ߫ ߓߍ߯، ߒ ߝߊ߬ ߣߌ߫ ߡߞߊ߬ߙߊ߲߬ߘߋ߲ ߓߍ߯ ߥߊ߫ ߘߴߊ߬ ߢߍ߫ ߸ ߞߵߊ߬ ߝߏ߬ ߓߏ߲߬ߧߊ ߘߐ߫: -ߛߟߊߕߌ߮ ߌ ߣߌ߫ ߥߎ߬ߙߊ߬.
ߊ߲ ߞߊ߬ ߛߌ߰ߝߋ߲ ߘߌ߫ ߗߋߕߌ߮ ߡߊ߬ ߸ ߊ߬ߟߋ ߣߌ߫ ߒ ߝߊ߬ ߞߵߊ߬ ߛߌ߰߸ ߞߐߙߍߦߊ߫ ߞߋߟߋ߲߫ ߔߋ߫ ߸ ߊ߲ ߞߵߊ߲ ߡߊߓߐ߫ ߞߵߊ߬ߟߎ߬ ߟߊߞߙߐ߬ߛߍ߬ ߥߎߟߊ ߟߊ߫.
ߞߎߡߊߢߐ߲߯ߦߊ ߓߐ߫ ߘߊ߫ ߒ ߢߣߊ߫ ߕߋߙߌߦߊ ߖߍ߬ߘߍߖߍ߬ߘߍ ߟߋ߬ ߟߊ߫، ߊ߬ ߝߐߒߛߌߟߊ ߘߐ߫ ߸ ߏ߬ ߘߐ߫ ߸ ߒ ߡߊ߬ߡߛߏ ߣߌ߫ ߒߠߋ ߛߋ߲߬ߓߐ߬ ߘߊ߫ ߓߊ߯ߙߊ ߓߍ߯ ߘߐ߫.
ߒ߬ߞߊ߬ ߞߎ߲߬ߘߐ߬ߕߌߢߍ ߞߏ߬ߣߌ߲߫ ߡߊ߫ ߛߋ߫ ߛߊߓߌߘߌ߲߫ ߠߊ߫: ߞߊߙߏ߫ ߘߊ߲ߘߐ߫ ߞߐߝߍ߬ ߸ ߡߏߦߌߓߊ߮ ߟߎ߬ ߟߊ߫ ߝߘߏ߬ߓߊ߬ ߡߞߊߛߌߟߌ ߘߏ߫ ߞߊ߬ ߗߋߕߌ߮ ߞߘߊߡߊ߫ ߗߋߘߊ ߡߊߝߊ߬ߟߋ߲ ߠߊ߫.
ߒ߬ߞߊ߬ ߸ ߕߎ߬ߡߊ߬ ߕߍߟߊ ߏ߬ ߘߐ߫ ߸ ߊ߬ ߡߊ߲߬ߞߊ߲ ߕߘߍ߬ ߓߘߊ߫ ߖߍ߲ߛߍ߲߫ ߞߏ߫ ߗߋߕߌ߮ ߦߋ߫ ߞߊ߬ߙߊ߲߬ߘߋ߲ ߘߏ߫ ߟߎ߫ ߟߊߓߊ߯ߟߊ߫ ߟߴߊ߬ ߡߏ߬ߛߏ ߟߎ߬ ߦߋ߫ ߦߏ߫ ߓߟߏߡߐ߮؛ ߘߋ߲ߣߍ߲ ߏ߬ ߟߎ߬ ߡߏߦߌߓߊ߮ ߟߎ߫ ߕߍ߬ߘߍ߫ ߞߵߊ߬ߟߎ߫ ߞߊ߬ߙߌ߬ߝߴߊ߬ ߟߊ߫ ߟߋ߬ ߸ ߞߴߊ߬ ߦߴߊ߬ ߖߊ߲߬ߕߏ߫ ߊ߬ߟߎ߬ ߘߐ߫ ߞߙߍߞߙߍ߫ ߓߟߏߡߊ߬ ߞߵߊ߬ߟߎ߫ ߟߊߖߌ߰ߦߊ߬ ߸ ߏ߬ ߘߏ߲߬ ߛߙߊ߬ ߘߴߊ߬ ߦߋ߫ ߣߌ߬ߛߌ ߟߎ߫ ߣߌ߭ ߟߋ߬ ߘߐ߫.
ߒ ߡߴߊ߬ ߟߐ߲߫ ߊ߬ ߢߊ߫ ߖߐ߲ߖߐ߲ ߕߘߍ߬ ߡߍ߲ ߘߌ߫؛ ߒ ߞߵߊ߬ ߟߐ߲߫ ߠߋ߬ ߞߴߏ߬ ߟߋ ߞߍ߫ ߘߊ߫ ߖߌߕߏ߲ߘߋ ߞߍ ߘߌ߫ ߞߊ߬ ߘߊ߱ ߝߊ߫ ߞߊ߬ ߓߐ߲߬، ߊ߬ ߣߌ߫ ߛߊ߲߬ ߠߊߓߊ߲ ߞߊ߬ߙߊ߲߬ߘߋ߲ ߠߎ߫ ߞߵߊ߬ߟߎ߬ ߟߊ߫ ߡߊ߬ߘߐ߲߬ߠߌ߲ ߠߎ߬ ߘߊߓߌ߬ߟߊ߬.
ߛߌ߰ߘߊ ߇
